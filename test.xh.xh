Abantu Abaselula Bayabuza . . .
Ndingaboyisa Njani Ubulolo Bam ?
NGABA uyakhathazeka xa uqalisa ukuba nomkhuhlane ?
Kusenokwenzeka ukuba akukhathazeki .
Uyayazi into yokuba uza kuphila .
Kodwa kuthekani ukuba umkhuhlane onawo uyazingisa ?
Ngoko usenokuba unokuthile okungaphezulu kunomkhuhlane oza kuphinda uphele kwakamsinya , ibe wenza kakuhle ngokuba nenkxalabo .
Kukwanjalo xa uziva ulilolo .
Kumaxesha amaninzi ukuhlaselwa bubulolo kuyinto edlulayo .
* Kodwa maxa wambi intlungu ekrekrethayo yokuba lilolo iyazingisa .
Kubonakala kungekho ndlela mbini .
URonny , ongumfundi kwisikolo semfundo ephakamileyo , uyabalisa : “ Bendifunda kwisikolo esikwesi sithili kangangeminyaka esibhozo , kodwa ngalo lonke elo xesha andizange ndikwazi ukuba naye nomhlobo omnye ! . . .
Akukho bani uyaziyo indlela endivakalelwa ngayo ibe kungekho nomntu okhathalayo .
Maxa wambi ndiye ndicinge ukuba andinako tu ukuyinyamezela le nto ! ” ​ —⁠ Preparing for Adolescence .
NjengoRonny , abaninzi abakwishumi elivisayo baye baba noko ngokufuthi kubizwa ngokuba bubulolo obungapheliyo .
Mhlawumbi nawe uyayiva le ntlungu yokuzibona ungento yanto .
Ukuba kunjalo , musa ukuphelelwa lithemba .
Kuyinyaniso ukuba , ubulolo obungapheliyo abuyongxaki iqhelekileyo .
Buyinto enzulu ngakumbi kunobulolo bokwexeshana .
Enyanisweni , abaphengululi bathi , ezi zinto zombini “ zahluke njengomkhuhlane oqhelekileyo nokudumba kwemiphunga . ”
Kodwa kanye njengokuba ukudumba kwemiphunga kunokunyangwa , ubulolo obungapheliyo nabo bunokoyiswa .
Kodwa njani ?
Enoba uziva ulilolo ngezihlandlo ezithile okanye oku kusisinama - ndokunamathela , inyathelo lokuqala lokufumana unyango kukuqonda unobangela wako .
UKumkani uSolomon wamandulo waphawula oku : ‘ Oqondayo uzuza amacebo obulumko . ’ ​ —⁠ IMizekeliso 1 :⁠ 5 .
URhonda oneminyaka elishumi elinesithandathu ubudala ubalaselisa oyena nobangela uqhelekileyo wobulolo obungapheliyo esithi : “ Ndicinga ukuba isizathu sokuba ndizive ndililolo kakhulu sesokuba ​ —⁠ kaloku akunakuba nabo abahlobo ukuba uziva uyinto eludwayi .
Ibe ndicinga ukuba andizixabisanga kangako . ” ​ —⁠ Lonely in America .
Ubulolo bukaRhonda bubangelwa nguye .
Ukuzijongela kwakhe phantsi kwenza kwaba ngumqobo ekubeni ngokhululekileyo nowenza abahlobo .
Ngaba uneemvakalelo ezinjengezakhe ?
Omnye umphengululi uthi : “ Iingcinga ezinjengethi ‘ Andinamtsalane , ’ ‘ Andibangeli mdla , ’ ‘ Andinto yanto , ’ ziqhelekile phakathi kwabantu abanobulolo obungapheliyo . ”
Kweliny ’ icala , ukuzijongela phantsi , kusenokuphumela ekubeni ube noloyiko lokungamkelwa .
USteven ukhumbula oku : “ Ndandifuna ukuthetha ngeemvakalelo zam zokuba lilolo , kodwa andizange nje ndibe namazwi okukuchaza oku .
Ndandisoyika ukuba abantu babeza kundihleka okanye bangakuthabathi nzulu endikuthethayo .
Kwakunzima nje ukuba ndiphalaze imbilini yam . ”
Ngaloo ndlela , bambi abakwishumi elivisayo bayazithulela , baze bakrekrethwe ngumvandedwa .
Kunokoyiswa njani oku ?
Zixabise
Isikhokelo sokoyisa ubulolo sikukuzixabisa .
Umpostile uPawulos wabhala : “ Kuba ngalo ubabalo endababalwa ngalo , ndithi kubo bonke abaphakathi kwenu , mabangazicingeli ngaphezu koko bamelwe kukuzicingela ngako . ”
Oku kubonisa ukuba umlinganiselo wokuzixabisa uyimfuneko .
Ngoko ke , iBhayibhile iluleka nxamnye nokuzicingela kungekuphela ngokungaphezulu gqitha kodwa kwanokuzicingela ngokuphantsi gqitha .
Ngapha koko , uYehova wajizeka umntu ngeempawu ezingokobuthixo .
Ngoko ukusa kumlinganiselo othile unazo ezo mpawu zinomtsalane .
Ngaba uthobekile , ululamile , uyafundiseka ?
Okanye ngaba unesisa , unolwazelelelo , unobubele ?
Musa ukuzenza ongaziboniyo ezo ziphiwo ziligugu .
Mhlawumbi usekwanokuvelisa obunye ubuchule neziphiwo ezisebenzisekayo .
Kuyinyaniso ukuba , kusenokubakho ezinye izinto ongazithandiyo kuwe , ngokomzekelo indlela okhangeleka ngayo .
Kodwa kutheni uzikhathaza ngento ongenakuyiguqula ?
Kunoko , sebenzela kwiimpawu ezingathandekiyo onokuziguqula , ezinjengokungabi namonde , isimo sengqondo esibi , okanye ukuzingca .
Thabatha ixesha lakho ukuvelisa oko iBhayibhile ikubiza ngokuba ‘ bubuntu obutsha , ’ obuluphawu lobubele , ukuthobeka nobulali .
Uya kutsho uzixabise ngokungakumbi !
Ngaphezu koko , njengoko ufunda ukuzixabisa , abanye baya kutsaleleka kwiimpawu zakho ezithandekayo .
Kodwa kanye njengokuba unokubona kuphela imibala epheleleyo yentyatyambo emva kokuba idubule , ngoko abanye banokuzixabisa iimpawu zakho ngokupheleleyo kuphela ukuba uyazibhenca kubo .
‘ Kodwa ndingakwenza njani oko ? ’
usenokubuza .
‘ Zenze Banzi ’ Kwabanye
Impapasho yakutshanje yeZiko laseUnited States Lesizwe Lokunyanga Izifo Zengqondo ithi , ‘ Icebiso elilelona lilungileyo kumntu olilolo , likukuzinxulumanisa nabanye abantu . ’
Eli cebiso livisisana nesiluleko seBhayibhile ‘ sokuzenza banzi ’ nokubonakalisa ‘ uvelwano . ’

Liyasebenza .
Kolunye uhlolisiso , olwapapashwa kulindixesha iAdolescence , kwatyhilwa ukuba ‘ abakwishumi elivisayo ababonakalisa inkxalabo ngentlalontle yabanye abangomalolo njengabakwishumi elivisayo abangenjinjalo . ’
Kutheni ?
Ukunyamekela abanye akwenzi nje ukuba ingqondo yakho ingacingi ngobulolo onabo kodwa kushukumisela abanye ukuba babe nomdla kuwe .
Ngokufuthi abantu basabela ngokubonakalisa ububele kuwe .
Ngoko , unokuqalisa njani ?
Indlela Yokoyisa Ubunzima Bokuqalisa Incoko
UNatalie oneminyaka elishumi elinesithoba ubudala wayegqibe kwelokuba wayengayi kwenza into engaphezu kokuba ahlale aze alindele abantu ukuba bambulise .
Uthi , ‘ Kufuneka nam ndibe nobuhlobo .
Kungenjalo abantu baya kucinga ukuba ndiyazithanda . ’
Ngoko qalisa ngoncumo .
Omnye umntu usenokukuncumela naye .
Inyathelo elilandelayo , lokuqalisa incoko lilelinzima ngakumbi .
ULillian , oneminyaka eli - 15 ubudala , uyavuma ukuba : “ Ukuya ebantwini endingabaziyo okwesihlandlo sokuqala ngokwenene kwakusoyikeka .
Ndandisoyikela ukuba babengayi kundamkela . ”
Uyiqalisa njani incoko uLillian ?
Uthi , “ Ndibuza imibuzo elula , enjengokuthi , ‘ Usuka phi ? ’
‘ Uyamazi uzipeqengeshe ? ’
Sobabini sisenokuba siyamazi loo mntu , ibe kungekudala siyancokola . ”
Ukubaliselana amava kusenokunceda ekupheliseni ubunzima obubakho ekuqaliseni incoko .
UAnne oneminyaka elishumi elinesibhozo ubudala walek ’ umsundulo esenjenje : “ Incoko andiyiqalisi ngokuthetha ngento ethile enzulu ngenxa yokuba omnye umntu uba neentloni okanye oyike ibe uya kundiphepha . ”
Ewe , akubobulumko ukumbonzeleka kwincoko enzulu ngoko nangoko .
Ngoko , kuthekani ukuba ngamathub ’ athile awukwazi nje omawukuthethe ?
Kaloku , kusoloko kukho izinto onokuzenza .
IBhayibhile ithetha ngebhinqa elalibizwa ngokuba nguDorkas lowo “ wayezele yimisebenzi elungileyo , nasisisa abenaso ” kubahlolokazi ababeswele .
Xa wafayo , abahlolokazi bamlilela bebuhlungu .
Imisebenzi kaDorkas yobubele yamenza wathandeka kubo .
Imisebenzi yobubele nomoya wokuba nesisa ngokukwanjalo ziya kukunceda ukuba wakhe ubuhlobo obuxabisekileyo .
Kodwa yiba ngumntu wokwenene .
Funda ukuyamkela into yokuba bambi abantu abayi kusabela kuncumo nakumbuliso wakho wobuhlobo .
Kwimeko enjalo , ngabo abanengxaki ​ —⁠ asinguwe .
Ukoyisa Imiqobo
Sekunjalo , inkoliso yabakwishumi elivisayo ithwaxwa bubulolo ngamaxesha athile .
Khumbula ukuba kusenokuba bubulolo bokwexeshana ibe kunokubangelwa ziimeko ezingaphaya kwamandla akho .
Ngokufuthi ukuhamba kwexesha kuya kukunceda ukuba uyoyise loo miqobo .
Ubulolo buya kuphela .
Noko ke , ubulolo obungapheliyo , bubangelwa nguwe ibe bunokubangelwa kukuzijongela phantsi .
Kwimeko enjalo , yenza okuthile !
ILizwi likaThixo lithi : ‘ Yiba kumila kumbi ’ uze ‘ wambathe ubuntu obutsha . ’
Ewe , zixabise ngokuphucula iimpawu ezithandekayo onazo .
Benzele izinto abanye abantu , ibe ngokuqhelekileyo baya kusabela .
Phofu ke , enoba basabela njani abantu , unokuba nomhlobo ongayi kukudanisa .
Ngubani lowo ?
UYesu Kristu waxelela abafundi bakhe oku : “ Nindishiye ndedwa ; ukanti andindedwa , ngokuba uBawo unam . ”
Olu lwalamano lusondeleyo noYehova lwamomeleza uYesu ebudeni bamathuba obulolo .
UYehova unokuba ngumhlobo wakho osondeleyo .
Bazi ubuntu bakhe ngokufunda iBhayibhile uze ugqale indalo yakhe .
Bomeleze ubuhlobo bakho naye ngomthandazo .
Kungekudala uya kufumanisa ukuba ubuhlobo noYehova uThixo busesona sicombululo silungileyo kubulolo bakho .
[ Imibhalo esemazantsi ]
Bona inqaku elithi “ Abantu Abaselula Bayabuza . . . .
‘ Yintoni Le Indenza Ndizive Ndililolo Kangaka ? ’ ” kwinkupho kaVukani !
kaJulayi 8 , 1987 .
[ Umfanekiso okwiphepha 21 ]
Inkangeleko yakho inokuyi - ​ chaphazela indlela abanye abavakalelwa ngayo ngawe

Abantu Abaselula Bayabuza . . .
Umama Notata Abafundanga — Ndinokubahlonela Njani ?
UTHOMAS EDISON waziwa kulo lonke ihlabathi njengowavelisa ibhalbhu yombane .
Ngokufanayo uHenry Ford waziwa kulo lonke ihlabathi ngokuqalisa kwakhe iindlela zobuchule zokuvelisa izinto ezininzi ngaxeshanye kwimizi - mveliso .
Kodwa ngaba ubusazi ukuba bobabini uHenry Ford noThomas Edison babenemfundo encinane yasesikolweni ?
Umpostile uPetros noYohane babeziintsika zebandla lamaKristu lokuqala .
Babezizithethi zenyaniso ezikhaliphileyo nezingamaciko .
Sekunjalo , kwakusithiwa ‘ bangabantu abangenamfundo , nabangenakwazi ’ xa kufikelelwa kwimfundo yasesikolweni . ​ —⁠ IZenzo 4 :⁠ 13 .
Ewe , kuyo yonke imbali bekukho amadoda nabafazi abaye baphumeza izinto ezinkulu phezu kwako nje ukuba benemfundo encinane yasesikolweni .
Ibe akukho mntu uqiqayo ubeya kubajongela phantsi ngenxa yoko .
Ngoko ke , ngokucacileyo , kubandakanyeke okungakumbi ekuxabisekeni nasekundilisekeni komntu kunemfundo yasesikolweni .


Oku akuthethi ukuba imfundo yasesikolweni ayibalulekanga okanye ukungabi namfundo , okuthetha ukungakwazi ukufunda nokubhala , akuyongxaki .
Kumazwe amaninzi , umntu ongenaso isiqinisekiso semfundo yamabanga aphakathi unengxaki enkulu ekufumaneni umsebenzi .
Ubani ongakwaziyo ukufunda akanako ukudimbaza ubutyebi bolwazi olusezincwadini nakumaphephancwadi .
Umntu ongakwaziyo ukubhala usenokuphoxeka xa ecelwa ukuba atyobele igama lakhe okanye azalise ifomu ethile .
Noko ke , kuthekani ukuba abazali bakabani abafundanga ?
EAfrika nakwezinye iindawo kumazwe asakhasayo , akunto ingaqhelekanga ngolutsha olufundileyo ukuba lube nabazali abangakwaziyo ukufunda nokubhala .
Nkqu nakumazwe ahambele phambili kwezempucuko , lumbi ulutsha lunamathuba athile amahle angokwemfundo abangazange bawanandiphe abazali balo .
Sekunjalo , ukuba oku kunjalo kwimeko yakho , uvakalelwa njani ngabazali bakho ?
Ngaba uziva uphoxekile kuba bengafundanga ?
Okanye , okubi ngakumbi , ngaba maxa wambi uvakalelwa kukuba abazi nto yaye abayifanelanga intlonelo ?
Isizathu Sokuba Kufanelekile Ukubahlonela
Ukuba iimvakalelo ezinjalo ezilandulayo ziyakufikela ngamaxesha athile , kusenokukunceda ukukhumbula isibakala sokuba uThixo ufuna ukuba ubahlonele abazali bakho .
Eyabase - Efese 6 : ​ 2 , 3 iyalela isithi : “ Beka uyihlo nonyoko ; wona lowo ngumthetho wokuqala onedinga ; ukuze kulunge kuwe , ube nexesha elide emhlabeni . ”
Esinye isichazi - magama sikuchaza ukubonakalisa imbeko ngokuthi ‘ kukubaphatha ngentlonelo . ’
Kwakhona , phawula ukuba , amathemba akho obomi bekamva axhomekeke ekubonakaliseni kwakho intlonelo kubazali bakho .
Ukungabahloneli kufana nokungahloneli uThixo .
Ngapha koko , unetyala kubazali bakho kuba bakunika ubomi .
Benza konke abanako , ukuze ufumane ukutya , impahla , nekhusi ​ —⁠ nto leyo engumsebenzi onzima kumazwe amaninzi asakhasayo⁠ — ​ ibe ngokungathandabuzekiyo baseza kuqhubeka besenjenjalo nakwiminyaka ezayo .
Akukho xabiso elingokwemali ebelinokuthelekiswa nokuxabiseka kwexesha labazali bakho , inyameko enothando , nolwalathiso olunothando .
Ngaba bebeya kujongelwa phantsi ngenxa yokuba bengakhange baxhamle iingenelo ezithile zemfundo ?
Enoba bafundile okanye abafundanga , bangabazali bakho .
Kwakhona , khumbula ukuba ngabazali bakho abaye bakuxhasa kuyo nayiphi na imfundo yasesikolweni othe wanayo , ngokufuthi bencama okuthile .
Ngaba oko akufanele kukwenze ube noxabiso ? Imfundo Abazali Abanayo
Enyanisweni , kunokwenzeka ukuba abazali bakho bafunde ngaphezu kwakho .
Imfundo yasesikolweni inikela isiseko esibanzi anokuthi umntu akhele phezu kwaso kubo bonke ubomi bakhe .
Kodwa ayikufundisi konke ekufuneka ukwazile ebomini .
Isaci esaziwayo eGhana sithi : “ Umntu omkhulu wayekhe wangumntwana , kodwa umntwana akazange abe ngumntu omkhulu . ”
Abazali bakho banokuthile ongenakukufumana encwadini : amava angokuphila .
Ngaba wakhe wasebenza , wahlawula amatyala , wanyamekela abantwana abasebancinane , okanye wanyamekela ikhaya ?
Abazali bakho bazizisele zenyathi kule micimbi .
IBhayibhile ihlabela mgama kumaHebhere 5 : ​ 14 ibonisa ukuba amandla okuqiqa kabani ‘ aqheliselwa ukucalula okuhle nokubi , ’ kungekuphela nje ngokufunda nokufundisisa , kodwa ‘ ngokuwasebenzisa ’ !
Ngaloo ndlela abazali bakho bakulungele ukukukhokelela kokulungileyo , ukumilisela engqondweni yakho imilinganiselo elungileyo .
Oku kunjalo ingakumbi ukuba abazali bakho bayamoyika uThixo .
Okubangel ’ umdla kukuba , amava abazali bakho abanawo kunawe awanciphi nkqu naxa sele umdala ngokwaneleyo ukuba ube nentsapho yakho !
IMizekeliso 23 : ​ 22 ithi : “ Mphulaphule uyihlo , lowo wakuzalayo , ungamdeli unyoko akuba mkhulu . ”
Eli cebiso lanikelwa , kungekhona kubantwana , kodwa kubantu abakhulu abanabazali abalupheleyo .
Ewe , nkqu naxa ubani sele emkhulu , kububulumko ukubaphulaphula abazali bakhe , ehlonela ubulumko abaye babuzuza ngenxa yamava .
Abazali basenokuba abafundanga , kodwa oku akuthethi ukuba isiluleko sabo asixabisekanga .
Abafundanga Kodwa Bayaphumelela
Amava obomi bokwenene olutsha oluye lwakhuliswa ngabazali abangafundanga akuzekelisa ngokufanelekileyo ukunyanisa koku kwandulelayo .
UKwabena , oselula waseGhana , uthi ngomama wakhe ongafundanga : “ Wayengumqeqeshi ongqongqo .
Ndiye ndakhulela ekubeni ndimthande ngakumbi , ngenxa yokuxabisa imilinganiselo elungileyo athe wayibethelela engqondweni yam ukuze ndilungelwe .
Oosisi bam bangabafazi abanempumelelo , ibe oku kuzisa udumo oluhle kumama . ”
Kwelinye icala , uReginald , wakhuliswa ngutatomkhulu wakhe naye owayengafundanga .
UReginald ukhumbula oku : “ Ulwalathiso awayendinika lona yayilolobuntu obukhulu ibe lwalulungelelene , lufaka isandla ekubeni ndikwazi ukunyamekela iimbopheleleko ezinzulu kwasebuntwaneni bam . ”
UKwasi ngomnye oselula waseGhana onomama owayengazange axhamle iingenelo zemfundo yasesikolweni .
Ngaba oku kwambeka kwingxaki enzulu ngonyana wakhe ?
Akunjalo . UKwasi ukhumbula oku : “ Bendisoloko ndimthanda umama ngenxa yobuchule bakhe obungokwasengqondweni .
Wayengumrhwebi , ibe ebudeni beminyaka yam yokuqala kwisikolo semfundo yamabanga aphakathi , nanini na efuna uncedo lwezibalo , kwakuye kufuneke ukuba ndide ndibale ephepheni .
Yena wayebala ngentloko . Ngokufuthi yayiba nguye ofumana iimpendulo ezichanileyo kuqala ! ”
Yiba Luncedo Kubazali Bakho !
Kuyinyaniso ukuba , ukuba ngofundileyo kukunika amathuba athile amahle .
Kodwa esi ayisosizathu sokuba ubaphathe abazali bakho ngendelelo .
Njengoselula , uYesu Kristu wayenento nje enye abazali bakhe ababengenayo .
Wayefezekile . Sekunjalo , ingxelo yeBhayibhile ibonisa ukuba “ wabalulamela . ” ​ —⁠ Luka 2 :⁠ 51 .
Ngenxa yoku , ngaba uye wakucingisisa ukuba unokubusebenzisa njani ubuchule onabo ukuze kungenelwe abazali bakho .
Ngokomzekelo , basenokukuxabisa ukuba ubafundele iileta zabo , amaphephandaba , iBhayibhile , neempapasho ezisekelwe eBhayibhileni .
Okanye basenokungenelwa ngokuthi ubabhalele iileta okanye ubazalisele iifomu .
Khumbula ukuba , xa uYehova uThixo enceda abantu bakhe , ‘ unika bonke engenakumbi , engangcikivi . ’
Ngamanye amazwi , akaze asenze sivakalelwe kukuba sizizidenge kuba siye safuna uncedo lwakhe .
Ngoko ke qhubana nabazali bakho ngendlela ehloniphekileyo , enobubele , yaye ngokunokwenzeka ngakumbi baya kulwamkela uncedo lwakho .
Ekubeni ubuchule bokufunda nokubhala bubobusebenzisekayo kwibandla lamaKristu , usenokude ngokunentlonelo ubakhuthaze abazali bakho ukuba basebenzise amalungiselelo awahlukahlukeneyo okufunda asenokufumaneka .
Okubangel ’ umdla kukuba , kumazwe amaninzi apho ukungafundi kwesameleyo khona , iHolo YoBukumkani yamaNgqina kaYehova ngokufuthi isetyenziswa njengesazulu sokufunda .
Mhlawumbi ilizwi elithambileyo lokubakhuthaza elivela kuwe lisenokuba koko kufunekayo ukubashukumisela ekubeni basebenzise eli thuba locwangciso lwemfundo olunikelwa apho .
Kumazwe athile aseAfrika , abantwana balinda de abazali babo bafe ukuze babonakalise “ imbeko yokugqibela ” kubo ngokubathengela ibhokisi yomngcwabo exabiso likhulu .
Hayi indlela ekulunge ngakumbi ngayo ukubonakalisa intlonelo enzulu ngabazali bakho ngoku ngoxa besaphila !
Ungaze uzive uphoxekile kuba babewavinjiwe amathuba athile amahle ngoxa babesebatsha .
Baneempawu ezikugqwesa ngakumbi ukuswela kwabo imfundo yehlabathi .
Ngalo lonke ixesha bonakalisa intlonelo kubo , kokubini ngelizwi nangesenzo .

Yiba ‘ ngothozame kakuhle , ’ nkqu naxa ungavumelani nabo .
Kuxabise ukufudumala , uthando , nobulumko abazali bakho abanabo , mpawu ezo ezithetha okungakumbi lee kunokukwazi ukufunda nokubhala .
[ Umfanekiso okwiphepha 15 ]
Abazali basenokuba sisisele senyathi ngamacebiso nkqu naxa beswele ubugcisa bemfundo
Ikamva Lonqulo Ngenxa Yoko Kwenzeke Kulo Kwixa Elidluleyo
Incandelo 24 — Ngoku Nangonaphakade — Ukulunga Okuhlala Kuhleli Konqulo Lokwenyaniso
“ Unqulo , ukuba luneenyaniso zasezulwini , wanela nje kukulubona ube sowuncoma . ” — UWilliam Cowper , imbongi eliNgesi yenkulungwane ye -⁠ 18
AKUKHO nto lunokunconywa ngayo unqulo lobuxoki .
Luye lwafaka uluntu kwiinkulungwane ezingama - 60 zosizi nenkxwaleko .
Ukuxoka kwalo , ukukhohlisa kwalo , ukuba yingcuka eyambethe ufele lwegusha kwalo , neendlela zalo ezilizothe zilwenze lwalisikizi emehlweni kaThixo nawabantu .
Ekubeni lucezela kude kwiinyaniso zasezulwini , unqulo lobuxoki luyichasile inyaniso nokulunga kwayo .
Kungekudala imikhosi kaThixo etshabalalisayo ngokungacengi solalaphi iza kuluphosa unqulo lobuxoki emhadini wentshabalalo kanaphakade .
Kamsinya emva koko , inxalenye eseleyo yenkqubo kaSathana nayo iya kwehlelwa kwasesifanayo .
Kodwa unqulo lokwenyaniso , kwanabo baluqheliselayo , luya kuhlala luhleli .
Olunjani ngoko uvuyo ekuya kuba lulo ngokubonakaliswa kokulunga kwalo okuhlala kuhleli ukusa kumlinganiselo esingenakuwuthelekelela namhlanje !
Kokuphi Oko Kulunga ?
Zininzi izinto olulunge ngazo unqulo lokwenyaniso .
Nazi ezimbalwa zazo .
Kutheni ungaziniki ixesha lokuhlolisisa iindinyana zeBhayibhile ezicatshuliweyo ezingqina ukuba ezi ngenelo zikanaphakade zisekelwe eBhayibhileni ?
Phakathi kwezinto ezininzi ezihlala zihleli olulunge ngazo unqulo lokwenyaniso kukho ezi :
▪ Lusekelwe kwinyaniso kaThixo ongenakuphazama , ogama lakhe linguYehova , esinokukholosa ngaye ngokupheleleyo . ​ —⁠ INdumiso 83 : ​ 18 ; Isaya 55 : ​ 10 , 11 .
▪ Luvulekele nabani na onentliziyo ethobekileyo , alugcinelwanga iinkcuba - buchopho kuphela . ​ —⁠ Mateyu 11 : ​ 25 ; 1 Korinte 1 : ​ 26 -⁠ 28 .
▪ Alunanto yakwenza nesizwe esithile , imeko engokwasentlalweni enesigxina kwezoqoqosho . ​ —⁠ IZenzo 10 : ​ 34 , 35 ; 17 : ​ 24 -⁠ 27 .
▪ Lunikela ithemba elinesiseko esiqinisekileyo lokuphila kwihlabathi elinoxolo nonqabiseko ekungekho lusizi kulo , ukugula , iinkxwaleko nokufa . ​ —⁠ Isaya 32 : ​ 18 ; ISityhilelo 21 : ​ 3 , 4 .
▪ Lunikela ulwalathiso ngendlela amalungu alo anokuphila ngayo njengabazalwana abanyanisekileyo bazwenibanzi , bemanyene kwimfundiso esisiseko , kwihambo nasemoyeni . ​ —⁠ INdumiso 133 :⁠ 1 ; Yohane 13 :⁠ 35 .
▪ Kumntu wonke ​ —⁠ indoda , ibhinqa nomntwana⁠ — ​ lunikela ithuba lokuba nesabelo ngokukhutheleyo emsebenzini kaThixo , esiba nenjongo ebomini . ​ —⁠ 1 Korinte 15 : ​ 58 ; Hebhere 13 : ​ 15 , 16 .
▪ Lusilumkisa ngeengozi ezifihlakeleyo , lusiyalela indlela esifanele siziphathe ngayo ukuze sizuze iingenelo . ​ —⁠ IMizekeliso 4 : ​ 10 - 13 ; Isaya 48 : ​ 17 , 18 .
Yaye kutheni le nto kunokuthiwa ezi ngenelo zezikanaphakade ?
Kungenxa nje yokuba ziya kuhlala zikho logama nje lusekho unqulo lokwenyaniso ​ —⁠ ngonaphakade .
Ukuvala Umsantsa
Singatsho ukuthi ukufa kulolunye lwezona ntshaba zinkulu zenyaniso , ekubeni abantu ngokufuthi bengcwatywa kunye nenkcazelo ekungekho bantu abangabanye abayaziyo .
Iinkcazelo ezichanileyo zeziganeko zakutshanje ngokwentelekiso ​ —⁠ ngokomzekelo , ukugwintwa komongameli - mbuso waseUnited States uJ .
F .
Kennedy ngowe - 1963⁠ — ​ zisengumbandela ekuphikiswana ngawo .
Zibonisa ntoni izibakala ?
Ngubani kanye kanye owaziyo ?
Abaninzi abasenokwazi sele belele kobandayo .
Yaye ukuba oku kuyinyaniso ngesiganeko esenzeke kwiminyaka nje engama - 26 edluleyo , kuthekani ngeziganeko ezenzeka kumakhulukhulu okanye kwanakumawakawaka eminyaka eyadlulayo ?
Ukongezelela , ababhali - mbali nabo bangabantu , banolwazi olulinganiselweyo yaye basebenza phantsi kwemiqobo yokungafezeki kobuqu ibe kusengenzeka ukuba bavukwe likhethe .
Kungenxa yeso sizathu le nto umntu onengqondo ephangaleleyo esenza kakuhle ngokuphepha ukumisela umthetho - siseko ngezinto angenagunya kuzo , ezinjengengxelo ephefumlelwe nguThixo .
Ukubhala ngembali yonqulo kuvelisa iingxaki ezifanayo , ekubeni ngokufuthi abasemagunyeni bengavumelani nezibakala .
Kungcelele oluthi “ Ikamva Lonqulo Ngenxa Yoko Kwenzeke Kulo Kwixa Elidluleyo , ” uVukani !
uye wazama ukunikela izibakala ezinobungqina obubambekayo ngokusuka kwiincwadi ezithile , kodwa kumele kuvunywe ukuba okwangoku kukho izinto ezithile esingazaziyo nje kwaphela .
Ngokomzekelo , ngaba amaqela awayezibanga engamaKristu awayekho ebudeni nasemva kwamaXesha Obumnyama anamathela ngokwenene ukusa kuwuphi umkhamo kubuKristu bokwenyaniso ?
Ngokubhekisele kula maqela , unjingalwazi wembali yecawa uA .
M .
Renwick uthi : “ Kusafuneka kwenziwe uphengululo olukhulu olungokwembali ukuze kufunyanwe eyona ngxelo ichanileyo nendlela loo ntlaninge yamaqumrhu eyayilugqala ngayo unqulo . ”
Ngokutsho kwalo kaRenwick , “ kwixesha elidlulileyo ababhali - mbali bebexhomekeke kakhulu kwiingxelo zeentshaba zamaqela aye ajibilika kuzo ukuze baphande ngemfundiso yawo esisiseko nangemilinganiselo yokuziphatha . ”
Kambe ke , kwanokuxhomekeka kakhulu kwiingxelo zabahlobo babo kwakusenokuphumela kwingcamango etenxileyo .
Ngoko kwanasemva kophengululo olukhulu olungokwembali , ngokunokwenzeka kusaya kubakho imibuzo emininzi eya kuhlala ingaphendulwanga .
Kuthekani ngeBhayibhile ?
Njengencwadi ephefumlelwe nguThixo equlethe imbali yonqulo , inyanisile kuyo yonke into eyithethayo .
Kodwa ithetha okuncinane kakhulu ngeendidi ezahlukeneyo zonqulo lobuxoki ezakha zakho .
Kuyaqondakala ukuba imele ibe injalo , ekubeni yayilungiselelwe ukusebenza njengencwadi yesikhokelo yonqulo lokwenyaniso , kungekhona olobuxoki .
Kwanangokubhekisele kunqulo lokwenyaniso , iBhayibhile ayisixeleli yonke into .
Isinika inkcazelo eyaneleyo yokufanisa unqulo lokwenyaniso ngokunempumelelo , kodwa ngamathuba athile iyazishiya iinkcukacha .
Ngoxa ukwazi ezi nkcukacha kusenokubangela imivuyo yaye kukokomdla , okwangoku azibalulekanga .
Kwakhona , kukho amaxesha eziganeko iBhayibhile engathethiyo ngawo .
Ngokomzekelo , ayithethi nto ngoko kwenzekayo ebudeni bethuba elingaphezu kwama - 400 eminyaka eliphakathi kokugqitywa kweZibhalo zesiHebhere , ezibizwa ngokuqhelekileyo njengeTestamente Endala , nokufika kukaYesu .
Ibe ukususela ekugqityweni kweBhayibhile , sele kudlule iminyaka ephantse ibe li - 1 900 .
Ngoko kangangeenkulungwane ezimalunga ne - 18 , asikhange sibe nangxelo ziphefumlelweyo ngobuKristu .
Yile nto ke kanye ebangele ukuthandabuzeka ngabathile abazibanga bengamaKristu , njengoko wakhe watsho umbhali uRenwick .
Sekunjalo , kuyabonakala ukuba noko bebekho abantu abathile ukuhla ukutyhubela iinkulungwane ababebambelele kubuKristu bokuqala .
Noko ke , kusekho imibuzo engekaphendulwa ephathelele iintshukumisa nokunyaniseka ekusenokwenzeka ukuba babenako abantu abathile bamhlamnene .
Kuthekani ngezinye zeenkokeli zenkqubo yoHlaziyo ?
Xa kuthethwa ngalo mbandela kuthekani ngamadoda anjengoConfucius noMuhammad ?
Nangona iinkqubo zonqulo lwanamhlanje zinokuhlolisiswa ngokuchanileyo ngesizinzi seziqhamo zalo , ngokufuthi oko akunakwenziwa kubantu ngabanye ​ —⁠ ngokukodwa ukuba kudala bafayo .
Noko ke , ukuba kwihlabathi elitsha likaThixo , kunokuba kukuthanda koMdali ukuba kuphinde kubhalwe iincwadi zembali ​ —⁠ kuquka nezo zembali yonqulo⁠ — ​ oko kunokwenzeka .
Oku kungenxa yenye inkalo yokulunga konqulo lokwenyaniso ​ —⁠ isiqinisekiso sokuba abafi baza kuvuswa . ​ —⁠ Yohane 5 : ​ 28 , 29 ; IZenzo 24 :⁠ 15 .
Khawufan ’ ucinge nje ngovuyo esiya kuba nalo ngokufumana iimpendulo ezichanileyo kwimibuzo yethu ngokuthetha nabantu abavusiweyo abazenza ngokoqobo izinto esiye safunda ngazo kwiincwadi zembali .
Khawuthelekelele xa sele ukwazi ukufakela iinkcukacha ezishiyiweyo , njengegama likakumkani waseYiputa owafa kuLwandle Olubomvu nowathwaxwa ngezibetho ezehlela elo lizwe .
Ukuba ngaminazana ithile kuya kuze kufuneke kubhalwe ingxelo enjalo , iya kubhalelwa ukuzukisa nokuthethelela ngonaphakade umseki wonqulo lokwenyaniso , uYehova uThixo .
Akukho mathandabuzo mayela noku .
Phofu ke , umbuzo osaseleyo ngulo : Ngaba uya kuba lapho ukuze uyifunde ?
Ukuncoma Akwanele
Ukulunga okuhlala kuhleli konqulo lokwenyaniso akusoloko kulula ukukubona njengoko amazwi kaCowper acatshulwe kwingabula zigcawu yeli nqaku kubonakala ngathi abonisa njalo .
Ngoko ke , inkupho yokuqala yeZion’s Watch Tower and Herald of Christ’s Presence yanikela la magqabaza kwiminyaka eli - 110 eyadlulayo : “ Inyaniso , njengentyatyambo encinane ebukekayo ekhula entlango , ingqongwe yaye phantse ibe iminxwe lukhula oluninzi lokungendawo .
Ukuze uyifumane ufanele uhlale uwavulile amehlo akho ukhangela .
Ukuze ububone ubuhle bayo ufanele ulususe ukhula lokungendawo nemithana enameva engabantu abaneentamo ezilukhuni ngakwimicimbi yonqulo .
Ukuze uyifumane umele uzithobe . ”
Siyathemba ukuba ungcelele oluthi “ Ikamva Lonqulo Ngenxa Yoko Kwenzeke Kulo Kwixa Elidluleyo ” luye lwabanceda abafundi bamaphephancwadi ethu ‘ ukuba balususe ukhula lokungendawo nemithana enameva engabantu abaneentamo ezilukhuni ngakwimicimbi yonqulo ’ ukuze bakuqonde ngokupheleleyo nangakumbi ukulunga okuhlala kuhleli konqulo lokwenyaniso .
Kodwa ukuqonda akwanele .
Asikuko nokuba sihlab ’ emxholweni isaci samaTshayina esithi : “ Imfundiso engena ezindlebeni kodwa ingangeni entliziyweni ifana nokuphupha usitya isidlo sasemini . ”
Ukuze singenelwe ngokobuqu kwizinto olulunge ngazo unqulo lokwenyaniso ​ —⁠ singaphuphi nje ngazo⁠ — ​ kubalulekile ukuba oko sikufundayo kufikelele intliziyo yethu , kungekuphela nje iindlebe zethu .
Funda ngocoselelo ibhokisi enomxholo othi “ Ukufanisa Unqulo Lwakho Njengolwenyaniso Okanye Lobuxoki . ”
Yandula ke uzibuze oku : ‘ Ngaba ngoku ndiyavuma ukuba ngokubhekisele kubukhosi behlabathi bonqulo lobuxoki , umfo kaVoltaire wayechan ’ ucwethe xa walubiza unqulo ngokuthi “ lutshaba loluntu ” ?
Ngaba ukuvandlakanya le mbali yonqulo kundincedile ekufaniseni unqulo lokwenyaniso , ibe ngaba ndiyazi ukuba lunokufumaneka phi kweli xesha sele lixhatshwe yinja kwimicimbi yabantu ?
Ukuba kunjalo , ngaba ndifuna ukuba njengomntu ochazwe ngumbhali wezincoko waseFransi uJoseph Joubert wenkulungwane ye - 18 , “ ofumana kulo uvuyo lwakhe nomsebenzi wakhe ” ? ’
Kwanga bonke abo baphendula ngokuthi ewe kule mibuzo ingentla bangaqhubeka bengenelwa ngokufunda uVukani !
neempapasho ezingamaqabane akhe .
Siyakumema ukuba ulandele icebiso lobulumko elinikelwe yiZion’s Watch Tower ekhankanywe ngasentla : “ Musa ukwaneliseka yintyatyambo enye yenyaniso .
Ukuba leyo inye ibiyanele ngezingekho ezinye .
Yithi gqolo uqokelela , ufuna ezingakumbi . ”
Ewe , yithi gqolo uqokelela , zingisa ekufuneni ​ —⁠ funa iingenelo ezingakumbi zonqulo lokwenyaniso !
[ Ibhokisi ekwiphepha 26 ]
Ukufanisa Unqulo Lwakho Njengolwenyaniso Okanye Lobuxoki
▪ Unqulo lokwenyaniso luphembelela abanquli balo ukuba babe nentambo engaqhawukiyo yothando nomanyano oloyisa imiqobo yemida yobuhlanga .
Unqulo lobuxoki aluphembeleli uthando olunjalo .
Kunoko , ngokuxelisa uKayin , amarhamente alo aphuma iphulo ukuya kubulalana kwiimfazwe zezizwe ngezizwe . ​ —⁠ 1 Yohane 3 : ​ 10 -⁠ 12 .
▪ Unqulo lokwenyaniso alugxuphuleki kwiipolitiki zabantu yaye lukhangele kuMdali ukuba acombulule iingxaki zehlabathi ngorhulumente woBukumkani bakhe .
Unqulo lobuxoki lulandela umzekelo kaNimrodi owakha iNqaba yaseBhabheli .
Luzifaka ngentloko kwezobupolitika , lukholosa ngoothixo bezobupolitika eligxuphuleka kwimicimbi yabo , yaye ngaloo ndlela luzakhela isiseko sentshabalalo yalo . ​ —⁠ Daniyeli 2 : ​ 44 ; Yohane 18 : ​ 36 ; Yakobi 1 :⁠ 27 .
▪ Unqulo lokwenyaniso lumgqala uYehova njengoThixo wenyaniso , ongokuphela konokusihlangula kwingcinezelo .
Unqulo lobuxoki , njengolo lwaluqheliselwa kwiYiputa nakwiGrisi yamandulo , lumisela intlaninge yoonomgogwana boothixo basentsomini abangafanelekanga nje xa bebonke . ​ —⁠ Isaya 42 :⁠ 5 ; 1 Korinte 8 : ​ 5 , 6 .
▪ Unqulo lokwenyaniso luthembisa ubomi obungunaphakade bolonwabo emhlabeni .
Unqulo lobuxoki ​ —⁠ ngokomzekelo , ubuBhuda⁠ — ​ lubujonga ubomi basemhlabeni njengento enganqwenelekiyo nesiza kuthi sikhululeke kuyo kubomi basemva kokufa olungaqinisekanga ngabo . ​ —⁠ INdumiso 37 : ​ 29 ; ISityhilelo 21 : ​ 3 , 4 .
▪ Unqulo lokwenyaniso , ngencwadi yalo engcwele , iBhayibhile lwenza abantu babe nokholo olomeleleyo ; lubanika ithemba eliqinisekileyo luze lubashukumisele kwizenzo zothando lokwenene ngoThixo nommelwane .
Unqulo lobuxoki , phezu kwazo nje iincwadi ezingcwele olunazo , ubukhulu becala alunamsebenzi kangako nokwenza ezi zinto . ​ —⁠ 1 Yohane 5 : ​ 3 , 4 .
▪ Unqulo lokwenyaniso luphawulwa ngabaveleli abathobekileyo .
Unqulo lobuxoki luphawulwa ngeenkokeli ezizigwagwisayo , ezingoozwilakhe , ezikulungeleyo ukugqwetha inyaniso nezifuna ukuba zizifumanele okuthile kwezobupolitika okanye kwimicimbi yehlabathi . ​ —⁠ IZenzo 20 : ​ 28 , 29 ; 1 Petros 5 : ​ 2 , 3 .
▪ Unqulo lokwenyaniso , oluyindlela yokuzithoba ngokufanelekileyo kuThixo , lusebenzisa ikrele lokomoya , kungekhona elokoqobo .
Kwelinye icala , unqulo lobuxoki luyalalanisa kwimfundiso esisiseko yenyaniso , lusaphula ingqibelelo kwizinto ezifuna ubundilele bobuKristu , yaye luxhalabele ngakumbi izilangazelelo zabantu kunezikaThixo . ​ —⁠ 2 Korinte 10 : ​ 3 -⁠ 5 .
▪ Unqulo lokwenyaniso lushukumisa iintliziyo zabangakholwayo ukuze banqule uThixo wokwenyaniso .
Unqulo lobuxoki lufaka igxalaba kwimekobume yokuthandatyuzwa kweemfundiso ezisisiseko zonqulo , yokuziqulunqela iingcamango zobuqu ngemithetho - siseko yonqulo , yokulandela ingqiqo , neyokuthi phithi zizinto zehlabathi . ​ —⁠ Luka 1 : ​ 17 ; 1 Korinte 14 : ​ 24 , 25 .
▪ Unqulo lokwenyaniso , njengoko luqheliselwa ngamaNgqina kaYehova , luyachuma ngokomoya kunanini na ngaphambili .
Unqulo lobuxoki , lunkone ligazi , luthwaxwa kukungondleki ngokomoya nakukuhla kwenani labantu abaluxhasayo . ​ —⁠ Isaya 65 : ​ 13 , 14 .
Liyintoni ke ikamva lonqulo ngenxa yoko kwenzeke kulo kwixa elidluleyo ?
Unqulo lobuxoki alunakamva .
Phuma kulo !
Phethukela kunqulo lokwenyaniso .
Luya kuhlala lukho ngonaphakade .
Imbono YeBhayibhile
Ngaba Ukho Ngokwenene UMtyholi ?
XA WAWUNGUMNTWANA , ngaba wawuboyika ubumnyama ?
Mhlawumbi wawucinga ngesigebenga esincathame phantsi kwefestile yakho , silindele ukukuxhiphula kubazali bakho .
Ngoku njengomntu okhulileyo , onako ukufunda inkcazelo eyinyaniso nokucinga ngokusengqiqweni ngakumbi , uloyiko lwakho lobuntwana lubonakala luyinto ehlekisayo .
Bambi abahlalutyi bathi : “ Ngoko , kutheni singahlabeli mgama nje size simgqale uMtyholi ekuluhlu olufanayo ​ —⁠ engasenguye owokwenene ngaphezu kokuba esisigebenga esithelekelelwa ngumntwana ? ”
Ngaba akakho uMtyholi ongowokwenene ?
Oko koko kanye enye incwadana yonqulo ikuqinisekisayo isithi : “ IBhayibhile ayithethi nento le ngesigebenga esikhohlakeleyo esinjalo ” ibe , “ Kwigama elithi uMtyholi nelithi uSathana . . . sinengcamango yesono nobungendawo obuzuzw ’ ilifa kwimveli yobuntu . ”
Okanye kunjengokuba umfundisi - ntsapho weSikolo Secawa eUnited States wakubeka ngale ndlela oku : “ Okuphela kwabatyholi abakhoyo ngabantu . ”
Ngaba oku kubonakala kulula gqitha ​ —⁠ mhlawumbi kulula ngokugqithiseleyo ?
Ukucacisa Indlela Yomntu Yokuziphatha
Ukuba thina bantu singabakuphela kwabatyholi abakhoyo , ngoko ke kutheni phantse sonke sibonakalisa inkxalabo ngempilontle yeentsapho zethu ?
Ngokomzekelo , njengabantu ngabanye inkoliso yabantu ilungiselela iintsapho zayo ukudla ; abathi ngabom bazigalelele ityhefu , ibe bayaziphepha iingozi ezisongela ubomi babo .
Akukho nto inobusathana kuloo nto !
Sekunjalo , xa aba bantu banye besenza izinto njengezizwe , nto ithile ithintela imbono yabo ngempilontle abayixhalabele bonke .
Njengezizwe , bavumela izixa ezikhulu zokutya kubole kunokuba bondle abantu abakumazwe abo abalambayo .
Bangcolisa imekobume yomhlaba .
Bayazixhobisa ukuze batshabalalisane ​ —⁠ kwimfazwe yenyukliya .
Onjani wona ummangaliso , isimo sengqondo sokuzitshabalalisa !
Yintoni ephembelela ukumfameka okunje ekuziphatheni koluntu ?
Ngaba sisimo sengqondo sehlokondiba labantu ?
Ngaba ligcudwana nje leenkokeli ezingaqiqiyo ?
Ngokuqinisekileyo kukho okungaphezu koko okubandakanyekileyo .
YiBhayibhile kuphela emchazayo lowo ‘ umfamekise ingqiqo yeli phakade ’ elilihlabathi liphela elingakholwayo .
Ngubani lowo ?
‘ Ngulowo kuthiwa nguMtyholi , uSathana ke , lowo ulilahlekisayo elimiweyo liphela . ’
Ulawula uluntu olulungelelanisiweyo ngokuphumelela kangangokuba iBhayibhile imbiza ngokuba ‘ nguthixo ’ wale nkqubo yeli hlabathi . ​ —⁠ 2 Korinte 4 :⁠ 4 ; ISityhilelo 12 :⁠ 9 .
Lo ‘ thixo ’ akalozim nje elizifihla ngaphantsi kwefestile yakho .
Kodwa uliqhawe lezobupolitika elinamandla , isidalwa sokomoya esingabonakaliyo , esathi , sikatyile kwilinge laso lokufuna ukunqulwa nguYesu samthembisa ukumnika zonke izikumkani zehlabathi .
Kubonakala ukuba , uSathana wayekhe walinikezela elo gunya kwabanye ngaphambi kukaYesu Kristu , kuba incwadi yeBhayibhile kaDaniyeli ityhila ukuba njengamabamba , izithunywa zezulu ezinemvukelo zathi zamkela igunya phezu kobukhosi behlabathi ​ —⁠ ezazibizwa ngokusesikweni ngokuba ‘ ngumthetheli wamaPersi , ’ ‘ nomthetheli wakwaYavan . ’ ​ —⁠ Daniyeli 10 : ​ 20 , 21 .
Ngaloo ndlela uSathana uye wayila intlangano enkulu ​ —⁠ kokubini ‘ njengomphathi wehlabathi [ elibonakalayo ] ’ ‘ nanjengomphathi weedemon [ ezingabonakaliyo ] . ’
Le ngqiqo yokuba , uMtyholi ukhokela intlangano yehlabathi liphela , icacisa okuninzi .
Isizathu Sokuba Abe Ukhokela Iintlangano
Kanye njengokuba ingqwayingqwayi yeqela lezaphuli - mthetho ezilungelelanisiweyo isenokuvelela imisebenzi emininzi engekho mthethweni ​ —⁠ iziyobisi , ubunongogo , ubusela , ukungcakaza , ukurhweba ngokungekho mthethweni , njalo njalo⁠ — ​ ngaphandle kokuzibonakalisa yena ubuqu kubo bonke abaphantsi kwakhe , uSathana ngoko usebenzisa intlangano ethile ukulawula abantu abaninzi ngakumbi kunokuba ebeya kwenjenjalo ngokwakhe eyedwa .
Ukwenza njani oku ?
Ngaphandle kokubandezela abantu ngabanye , yena needemon baziphatha izihlwele zabantu ngokungathi yimihlambi yeenkomo .
Akukho mfuneko yokwalathisa ngamnye ngokobuqu .
Kulula nje ukujika inkokeli yomhlambi ibe inkoliso iya kulandela .
Wandula ke anikele ingqalelo kwabaphambukayo .
Ewe , uMtyholi ungowokwenene ngokupheleleyo , kodwa ukufaniswa kwakhe kokwenyaniso akunanto yakwenza kangako nenkohliso esiyibona kwimifanekiso ehlekisayo okanye kwiingcamango ezimfiliba zabefundisi bezakwalizwi .
Ngaba zimfiliba ?
Ewe , kunjengokuba incwadi ethi Satan , A Portrait iphawula isithi : “ Ukukholelwa kuSathana kube yinto engacacanga ” kwinkulungwane ye - 19 , ibe abefundisi bezakwalizwi “ baye balinga ukucacisa uSathana njengento ethile kunokuba abe sisidalwa esiphilayo sokomoya . ”
Ngubani Oxela Inyaniso EngoMtyholi ?
Ukukuthandabuza kweenkonzo zanamhlanje oko iBhayibhile ikutshoyo ngoMtyholi kufaka isandla kwibutho elikholelwa kwizinto ezibonakalayo eliye alaqiniseka ngoThixo ngokwakhe .
URuth Ansher kwincwadi yakhe ethi The Reality of the Devil , uthi “ Namhlanje , uMtyholi uye wathi shwaka ibe . . . uThixo ngokwakhe uye walala emqokozweni . ”
Ngokuthandabuza imbono yeBhayibhile , “ iingcaphephe ” zanamhlanje zonqulo ziye azayigqala inyaniso ekhanyisa oko kwenzeke kwixesha elidlulileyo .
Kunjengokuba umbhali wemidlalo waseRoma uEugène Ionesco wavuma kwiphephandaba laseJamani esithi : “ Imbali ibiya kuba yengenakuqondwa ukuba besiya kuyikhuphela ngaphandle ingcamango yeedemon . ” ​ —⁠ Welt am Sonntag , kaSeptemba 2 , 1979 .
Ngaba kukho nabani na onenkalipho yokuphakamisa inyaniso engendima kaMtyholi kumanqam anamhlanje ehlabathi ?
Ngokucacileyo , ukho !
Qwalasela “ Isibhengezo sokumela uYehova nxamnye noSathana ” esamkelwa ngamxhelo - mnye kwindibano yowe - 1928 .
Sashukumisela amaNgqina kaYehova ukuba avakalise , ngokungathi kuhlatywa umkhosi nxamnye notshaba lomntu , uSathana , ukuba idabi elikhulu elizayo leArmagedon ngokukhawuleza liya kunqumamisa uSathana nentlangano yakhe ekhohlakeleyo .
Enyanisweni , imbali iyangqina ukuba uMtyholi ulutshaba lokwenene lakhe ngamnye wethu .
Kodwa , ngokucacileyo , uYehova uThixo akasishiyanga sisedwa .
Kutheni ungafundi okungakumbi nje ?
Kunembuyekezo ukwazi utshaba lwethu , “ ukuze singabonelelwa nguye uSathana ; kuba amaqhinga akhe siyawazi . ” ​ —⁠ 2 Korinte 2 :⁠ 11 .
[ Amagama acatshulweyo akwiphepha 13 ]
“ Namhlanje uMtyholi uye wathi shwaka ibe . . . uThixo ngokwakhe uye walala emqokozweni . ”
[ Umfanekiso okwiphepha 12 ]
UMtyholi wokwenene akafani nalowo okwimifanekiso yonqulo okanye okwiingcamango ezimfiliba zabefundisi bezakwalizwi
[ Inkcazelo ]
Gustave Doré
Abantu Abaselula Bayabuza . . .
Yintoni Le Yenzeka Emzimbeni Wam ?
IINGUQULELO ezimangalisayo ziye zaqalisa ukwenzeka emzimbeni wakho .
Noko ke , okwangoku zisenokungakuxhalabisi kodwa zikumangalise .
Usenokuziva udidekile , uphoxekile , okanye ukwanoloyiko ngoko kwenzekayo kuwe .
Enye intombazana yathi : “ Ndandingakulungelanga nje kwaphela , ndandicinga ndisithi , Kowu , andikafuni ukuba oku kuqalise ukwenzeka kum . ”
Enye inkwenkwe yathi : “ Andazi enoba ndiphilile okanye andiphilanga kusini na .
Ndine - 13 leminyaka ubudala ibe kwenzeka iinguqulelo emzimbeni wam . . .
Maxa wambi ndiziva ndahlukile ngokwenene ibe ndililolo yaye ndoyikela ukuba uthile uza kundenza intlekisa . ”
Kuyaqondakala ukuba usenokuvakalelwa ngendlela efanayo .
Utyhubela kokuthile enye intombazana ekwishumi elivisayo eyakuchaza njengexesha apho ‘ umzimba wayo wawuqalisa ukuphazamiseka ! ’
Kodwa oko kusenokubonakala ‘ ikukuphazamiseka ’ ngelinye ixesha ngokwenene kuyinkqubo nje eqhelekileyo ekuguqulayo ukusuka ebuntwaneni ukusa ebuntwini obukhulu .
Ibizwa ngokuba kukukhahlela nokufikisa .
Ibe ngaphandle kwendlela ebizwa ngayo evakala isoyikisa , ukukhahlela nokufikisa akusosifo sithile , ibe awungowokuqala ukuba utyhubele kuko .
Oku kwenzeka kunyoko nakuyihlo .
Amaqabane akho esikolo nabanye abahlobo bakho abakwintanga yakho ngokuqinisekileyo batyhubela kuko .
Ibe qiniseka , uya kusinda .
Kodwa iyintoni kanye le nguqulelo ingaqhelekanga yenzeka emzimbeni wakho ?
Inkqubo Engokwemichiza Yokukhahlela Nokufikisa
IBhayibhile ithi ngaxa lithile emva kokuba efikelele kubudala beminyaka eli - 12 , ‘ uYesu wahambela phambili ebukhulwini . ’
Ewe , kwanoYesu Kristu watyhubela ixesha lokukhahlela .
Ebudeni bokukhahlela nokufikisa , uya kufikelela kwixesha lokukhula nokuxanda okungokwasemzimbeni .
Noko ke , ukuba kanye kanye yintoni ebangela oku kukhula kwenzeke , kuyimfihlelo ngokwenene , ngummangaliso !
Sikhunjuzwa ngomzekeliso kaYesu apho wathetha ngendoda eyahlwayela imbewu .
UYesu wathi : “ Imbewu intshula ikhula ngohlobo angalwaziyo . ”
Ngokufanayo , oogqirha banokusinika kuphela amagqabantshintshi angoko kwenzekayo ebudeni bokukhahlela nokufikisa .
Ngaxa lithile phakathi kweminyaka esithoba neli - 16 ubudala , uqalisa ukukhahlela nokufikisa .
( Ubudala buyahluka ngokwabantu ngabantu , ibe amantombazana ngokuqhelekileyo aqalisa kunyaka okanye emibini ngaphambili . )
Ingqondo yakho iqalisa ungcelele lweenguqulelo ezothusayo ngokuthi ivulele idlala elincinane elingasentla kwenkalakahla yakho elibangela ukukhula komzimba nelibizwa ngokuba yipituitary gland .
Eli lidlala elibangela ukukhula komzimba . Idlala elibangela ukukhula komzimba lisabela ngokuthi lenze imichiza ebizwa ngokuba ziincindi zamadlala .
Zityhutyha igazi lakho zize ziqalise ukunikela umyalelo kumalungu akho enzala ukuba aqalise ukwakha iincindi zamadlala zolunye uhlobo .
Amasende enkwenkwe okokuqala avelisa iincindi zamadlala obudoda , ezibizwa ngokuba ziitestosterone ; izingxotyana ezivelisa amaqanda entombazana , zikhupha iincindi zamadlala obufazi , ezibizwa ngokuba ziiestrogen .
Ngoku zithi ke ezi ncindi zamadlala , zinikele umyalelo kwamanye amadlala namalungu omzimba ukuba aqalise ukuguqukela kwinkangeleko oyiyo .
Iinguqulelo Ezenzeka Emantombazaneni
Ukuba uyintombazana , into yokuqala oya kuyiphawula kukukhula okuthe ngcembe kwamabele akho .
Iincindi zakho zamadlala ziye zabangela amadlala akho okwanyisa ukuba aqalise ukukhula .
( La madlala avelisa ubisi abangela ukuba oomama bakwazi ukondla iintsana zabo . )
Kwakhona iincindi zakho zamadlala zibangela ukuba kuveliswe amanqatha , wona athi abangele ukumila kwamabele akho .
Kwakhona amanqatha aya kukhula emahlezeni akho , emathangeni , nasezimpundu .
Uya kuxanda ibe uya kukhula ngokukhawuleza .
Ngoxa inkoliso yamantombazana izamkela ezi nguqulelo zingokwasemzimbeni , asingawo onke amantombazana azamkelayo .
Ngokomzekelo , uboya obusezingalweni zakho , emilenzeni , nasemakhwapheni busenokuya bushinyana buze bube mnyama ngakumbi .
Ngoku , kwamanye amazwe , uboya obunjalo basemzimbeni busenokugqalwa njengobungeyiyo into efanelekileyo kwabasetyhini okanye engekho fashonini .
Ngaphandle kwefashoni , kungumqondiso wempilo obonisa ukuba ukhulela ebufazini .
Enye inguqulelo engamkelekiyo isenokuba kukukhula kokusebenza kwamadlala okubila ​ —⁠ uya kubila ngakumbi .
Ivumba elingumphumo woko lisenokukwenza uzive uphoxekile .
Kodwa ukuba uhlamba rhoqo uze unxibe iimpahla ezicocekileyo , kunqabile ukuba ube neengxaki ezinzulu zevumba .
Kwakhona lumbi ulutsha lukhetha ukusebenzisa izibulala - vumba njengendlela ebhekele phaya yokuzikhusela kwivumba .
Enye indlela yokukhula ngokobuqu ibandakanya ukukhula koboya kummandla ojikeleze amalungu esini .
Obu boya bubizwa ngokuba zizinza .
Ukuba akuzange uxelelwe kwangaphambili ngako oku , usenokukufumanisa kuyinto eyothusayo .
Kodwa kuyinto eqheleke ngokupheleleyo ibe akukho nto umele uzive uneentloni ngayo .
Kwakhona ukufikisa kusenokuvulela ithuba oko incwadi ethi The New Teenage Body Book eyakubiza ngokuba “ yeyona nto ixhalatyelwe kakhulu [ inkangeleko ] ngabo bakwishumi elivisayo ” ​ —⁠ iingxaki zolusu .
Iinguqulelo kwindlela yokusebenza kwemichiza emzimbeni wakho ngokufuthi iphumela kulusu olunyinyithekayo .
Amaqhakuva namachokoza amnyama aqalisa ukuvela .
( Ngokolunye uhlolisiso , iingxaki zekhuphu zihlasele phantse ama - 90 ekhulwini abakwishumi elivisayo abathi bahlolisiswa ! )
Ngethamsanqa , le ngxaki ngokuqhelekileyo inokoyiswa ngokusebenzisa iindlela ezilungileyo zokunyamekela ulusu . ​ —⁠ Bona inqaku elithi “ Ngaba Andinakwenza Nto Ngekhuphu Endinalo ? ”
elikwinkupho kaVukani !
kaMatshi 8 , 1987 .
Iinguqulelo Ezenzeka Emakhwenkweni
Ukuba uyinkwenkwe , imiqondiso yokuqala yokukhahlela ayiyi kubonakala ngokucacileyo njengasemantombazaneni .
Njengokuba inkqubo yamalungu akho okuzala iqalisa , amalungu akho esini ayakhula ngokuthe ngcembe .
Uboya buqalisa ukukhula bujikeleza amalungu akho esini .
Kwakhona , oku kuyinto eqheleke ngokupheleleyo .
Kwangaxeshanye , usenokuba namava okukhula ngokukhawuleza .
Amanqatha nezihlunu ziyongezeleleka emzimbeni wakho .
Uya usiba mkhudlwana , uba ngowomeleleyo , namagxa akho ayaxanda .
Inkangeleko yomzimba wakho ngokuthe ngcembe iyayeka ukuba yeyomntwana yaye ngokungakumbi ibonakala njengeyendoda .
Enye inguqulelo ebangela umdla iquka ukukhula koboya emilenzeni yakho , esifubeni , ebusweni nasemakhwapheni akho .
Nako oku kuphenjelelwa yincindi yedlala itestosterone .
Incwadi ethi Changing Bodies , Changing Lives , ebhalwe nguRuth Bell , icaphula omnye oselula njengothi : “ Xa ndandineshumi elinesine leminyaka ubudala ndandizulazula kangangeeveki ezimbini ndinoku kungcola okuphezu komlomo wam .
Ndaqhubeka ndizama ukukuhlamba kodwa akuzange kuhlambeke .
Ndandula ke ndakuqwalasela ngokwenene ndaza ndabona ukuba yayingamabhovu . ”
Noko ke , ubungakanani boboya obusemzimbeni wakho othi ugqibele unabo abunanto yakwenza nokuba uyindoda kangakanani na ; kungumbandela nje wemfuza .
Ngamanye amazwi , ukuba uyihlo wayenoboya esifubeni , kunqabile ukuba wena ungabi nabo .
Kukwanjalo nangoboya obusebusweni .
Noko ke , ngokuqhelekileyo utsheva ngokuthe rhoqo xa ufikelela ekupheleni kweminyaka yeshumi elivisayo okanye ebutsheni beminyaka yama - 20 .
Ngokuqinisekileyo , usenokuba namathuba okuziva uphoxekile .
Ngokufanayo amakhwenkwe afumanisa ukuba amadlala awo okubila aqalisa ukusebenza .
Kusenokufuneka ukuba ukuxhalabele ngokukhethekileyo ukucoceka komzimba wakho ukuze uphephe ukunuka .
Nawe usenokuba nekhuphu ngenxa yolusu olunyinyithekayo .
Kwiminyaka yakho yeshumi elivisayo , ingqula yakho iya kuba nkulu ; imiphimbi yakho iya kuba mikhulu ize ibe mide .
Ngenxa yoko , ilizwi lakho liya kungqokola .
Kwamanye amakhwenkwe ukutshintsha kwelizwi lisuka ekubeni lelitswinayo lize libe lelingqokolayo kwenzeka ngokukhawuleza ngendlela emangalisayo .
Kodwa kwamanye , inguqulelo yelizwi yenzeka ngokuthe ngcembe kangangethuba elide nelixhalabisayo leeveki okanye iinyanga .
Ilizwi elimnandi nelinendyondyo liphazanyiswa kukurhwexa nokutswina okuthob ’ isidima .
Noko ke , thoba uvalo .
Ilizwi lakho liya kuba leligudileyo ekuhambeni kwethuba .
Okwangoku , ukungazixhalabisi , kuya kukuneda ukuze ungaziva uphoxekile .
Okona Kukhula Kubalulekileyo
Ukukhula kuyamangalisa ibe kubangel ’ imincili !
Kwakhona kusenokubangela imvakalelo yokuphoxeka okanye yokothuka .
Okuqinisekileyo koku : Akunako ukuyikhawulezisa okanye ukuyilibazisa inkqubo yokukhula .
Ngoko ke kunokuba zikucaphukise zize zikoyikise iinguqulelo zokukhula ezibangelwa kukukhahlela nokufikisa , zixabise , zamkele ngokuzolileyo ​ —⁠ yaye zithabathe njengento nje engenamsebenzi .
Yiqonde into yokuba ukufikisa ebuntwini obukhulu ayisosiphelo sako konke , kodwa kuyinguqulelo nje ethile .
Xa iinkathazo zokukhahlela nokufikisa zidlule , ziya kukushiya uyindoda okanye umfazi okhule ngokupheleleyo !
Noko ke , ungaze ulibale ukuba okona kukhula kwakho kubalulekileyo kubandakanya , kungekhona ubude , ukumila , okanye iimpawu zobuso , kodwa ukukhula kwakho njengomntu ​ —⁠ ngokwasengqondweni , ngokweemvakalelo , nangokwasemoyeni .
Umpostile uPawulos wathi : “ Oko bendingumntwana , bendithetha ngokomntwana , bendiqonda ngokomntwana , bendicamanga ngokomntwana ; ndithe ke , ndakuba yindoda , ndazibhangisa izinto zobuntwana . ”
Akwanele ukukhangeleka njengomntu omkhulu .
Ufanele ngokuthe ngcembe ufunde ukwenza izinto , ukuthetha , nokucinga njengomntu omkhulu .
Musa ukuzixhalabisa kangako ngoko kwenzeka emzimbeni wakho kangangokuba ulibale ukunyamekela ‘ umntu wangaphakathi . ’ ​ —⁠ 2 Korinte 4 :⁠ 16 .
Sekunjalo , zimbi iinkalo zokukhahlela nokufikisa zisenokubadandathekisa ngokukhethekileyo .
Umbandela wokuba umele uhlangabezane njani nazo uyakuxutyushwa kumanqaku exesha elizayo .
[ Umfanekiso okwiphepha 23 ]
Ukukhula ngokukhawuleza kwenza imikhono yebhatyi ibe mifutshane gqitha
Ukungavisisani Nabantu Basebukhweni Okanye Abasemzini Ekukudala Kukho
‘ ‘ NDIDINIWE nguwe ! ”
wangxola watsho uFujiko ethetha noninazala , uTomiko .
UFujiko wayediniwe kukuxelwa le naleya .
Nangona wayekwazi ukuzigcina ezolile ngokwendlela awayekhangeleka ngayo ngaphandle , wayebandezelekile .
Uthi , “ Ndandiziva ndibuhlungu .
Ndandingendim kakuhle .
Ndandingenakukunyamezela ukuphila ngolo hlobo yonke imihla . ”
Umfazi okhulileyo ohlala yedwa eJapan uyachaza : “ Ndalahlwa kwesinomhlwa ngunyana wam nomkakhe .
Ngoku akuyomfuneko ukuba ndizikhathaze ngabanye , ibe ndiphila ngendlela endifuna ukuphila ngayo , kodwa ndiye ndizive ndililolo xa kutshona ilanga . ”
Ukungavisisani kukamamazala nomolokazana wakhe kuyinto ekukudala ikho kulo lonke ihlabathi .
UDulcie Boling , umhleli wephephancwadi eOstreliya , uyaphawula , “ Ngokulusizi , bambi abafazi baya kusoloko bebakhweletela oomolokazana babo . . . .
Akukho nto onokuyenza , ngaphandle kokuzama ukunyamezela ungakhalazi . ”
Kumazwe aseMpumalanga , kukwakho namabali angabafazi abakhulileyo abashiywe ezintabeni , isenzo esiphenjelelwa ngoomolokazana babo .
Namhlanje , oku kungavisisani kuyinto enzima ngakumbi kunanini na ngaphambili .
Ngokwamanani , iminyaka umntu alindele ukuba angayihlala iyanda , iintsapho ziyancipha , ibe umsantsa phakathi komlinganiselo wenani lamadoda nabafazi abambatha ingubo kaqaqaqa uyanda .
Ube yintoni umphumo ?
Njengoko abafazi abangakumbi bephila baze bafikelele kwiminyaka yabo yama - 70 neyama - 80 , ukungavisisani koomama noomolokazana babo kuye kwanjengogqatso lweembaleki kusukuzwano olude noluqobayo , kungelulo olweemitha ezili - 100 njengoko bekusakuba njalo .
Yintoni Efunwa Ngabantu Abakhulileyo ?
Phezu kwako nje ukungavisisani okunjalo , yiyiphi indlela abebenokufuna ukunyanyekelwa ngayo abazali abakhulileyo ukuba bekuya kufuneka bekhethile ?
Abaphengululi ababhala nabafunda ngamanani abantu abazelweyo , abagulayo nabafayo , uJacob S .
Siegel noCynthia M .
Taeuber bathi , “ Kwiminyaka engamashumi amabini edluleyo , abafazi namadoda bebengatyekelanga kangako ekuhlaleni nabanye abantu xa ubani ebengasenalo iqabane lomtshato . ”
UElaine M .
Brody , owayesakuba ngumalathisi weSebe Leenkonzo Zoluntu , wongezelela ngelithi eUnited States , “ ukuhlala kwindawo eyahlukileyo kuleyo yezalamane zikabani kulilungiselelo elikhethwayo ngabantu abakhulileyo . ”
Ngokufuthi , abantwana babo bahlala kufutshane , bayabatyelela baze babanyamekele .
Abantu abahlala kumazwe aseMpumalanga bakhetha ukwenza ngenye indlela .
Ngokohlolisiso lwezizwe ngezizwe olwenziwa liZiko Lolawulo Nolungelelwano Lwezinto eJapan , abantu abakhulileyo abaninzi baseJapan nabaseThailand bafuna ukuhlala neentsapho zabo .
Olu hlolisiso lufumanisa ukuba ama - 61 ekhulwini abantu abakhulileyo baseThailand nama - 51 ekhulwini abaseJapan ngokwenene enjenjalo .
Kambe ke , olu khetho lukwayinto eqhelekileyo kumazwe aseNtshona .
Abazali aboluphele kakhulu okanye abangasakwaziyo ukusuka kwiimandlalo zabo ngokufuthi bahlala nabantwana babo .
EFransi kuyinto eqhelekileyo ngabo bangaphezu kweminyaka engama - 75 ubudala abafelwe ngamaqabane abo ukuba bahlale nomnye wabantwana babo .
Ukwamkela Iingenelo Kwaneengxaki
Kakade ke , xa izizukulwana ezibini okanye ezithathu zigqiba ekubeni zihlale endlwini enye , kukho iingenelo ezithile .
Abantu abakhulileyo baziva benqabiseke ngakumbi ibe bengengomalolo .
Isizukulwana esiselula sinokufunda kumava abantu abakhulu , ibe kukwakho neengenelo kwezoqoqosho .
Kwelinye icala , ukuhlala kunye kunokuluphazamisa ulwalamano lwezalamane olusele luphazamiseke kade .
Ngokomzekelo , eJapan , apho abazali abakhulileyo bathi ngokwesithethe bahlale noyena nyana wabo mkhulu kunye nentsapho yakhe , ukungavisisani koomama noomolokazana kuyinto ngokuqhelekileyo ekuthethwa ngayo .
Ukuba ujamelene nemeko enjalo , unokwenza ntoni ?
Kwincwadi yakhe ethi America’s Older Population , uPaul E .
Zopf , Omnci . , unjingalwazi kwinzululwazi ngoluntu kwiKholeji yaseGuilford , uthi : “ Kwanentsapho iyakubangela ukungavisisani nethuba lokulawula ukungavisisani oko .
Amandla okulawula ukungavisisani nokusebenzisana ngokunempumelelo namalungu entsapho akhulileyo kusenokuba bubuchule obuphumela nakolunye ulwalamano . ”
Ngoko yiba nembono engqalileyo ngalo mcimbi .
Ukuba ufunda ukukulawula ukungavisisani kwentsapho , ngokunokwenzeka uya kuba nobuchule ngakumbi ekumelaneni nezinye iimeko ezinzima ngokufanayo .
Kwamkele oku njengocelomngeni , ibe uya kuba ngumntu okulungele ngakumbi oku .
Makhe sihlolisise iingxaki zokuhlala nabantu basebukhweni okanye abasemzini size sibone indlela iingxaki ezinjalo ekunokuqhutywana nazo ngayo ngokunempumelelo .
Ibe kwanaxa okwangoku ungekho phantsi kwelo lungiselelo linjalo , sekunjalo unokungene - ​ lwa ngokuqwalasela imigaqo ebandakanyekileyo .
[ Ibhokisi ekwiphepha 20 ]
Abazali Abangakumbi Kunabantwana
Ngoku , okwesihlandlo sokuqala embalini , ngokutsho komfundi nombhali ngamanani abantu abazelweyo nabafileyo , uSamuel Preston , isibini esitshatileyo esiqhelekileyo sinabazali abangakumbi kunabantwana .
Imbambano ezijamelene nayo izibini ezininzi namhlanje yindlela yokulungelelanisa imbopheleleko yazo ekunyamekeleni abazali abane .
Yintoni Ebangela Ingxaki ?
‘ ‘ ITYUWA eninzi ayiyilungelanga intsapho ! ”
wadanduluka watsho umama .
Umolokazana uyazingisa esithi , “ Kodwa ukutya akunandipheki ibe akunancasa ! ”
Ugalela intwana yetyuwa akuba ehambile umama .
Ngamnye ezama ukwenza ngendlela yakhe , bobabini bagqibela ngokutya ukutya abangakunandiphiyo .
Kodwa imiphumo isenokuba yenzulu ngakumbi kunoko .
Ukungaginyani ncam nabantu basebukhweni okanye abasemzini kusenokukhokelela kwintlungu engokwasengqondweni nengokwemvakalelo eya kuhlala kangangeminyaka .
Kwabaninzi , olu hlobo lokungavisisani lubonakala lungenakuphepheka .
Usihlalo WoMbutho Wezonyango Kwisibhedlele saseJapan Sabagula Ngengqondo uGqr .
Shigeta Saito ubhala esithi , “ Kungakhathaliseki ukuba intsapho ibonakala ihlelisene kakuhle , kuyanyanzeleka ukuba umama angaginyani ncam nomolokazana wakhe . ”
Kodwa le ngxaki ayipheleliselwanga kumazwe aseMpumalanga .
Umbhaleli kaVukani !
waseItali unikela ingxelo yokuba “ isiko lokutshata nokufudukela kwikhaya labazali bomtshakazi okanye abomyeni liye labangela iingxaki kwiintsapho ezininzi , ibe kumaxesha amaninzi umfazi oselula utsala nzima ngokufuthi ngenxa yesimo sengqondo sikaninazala sokuba ngugqada - mbekweni nokuba ngogunyazisayo . ”
Kumazwe aseMpuma nawaseNtshona , amaphephandaba namaphephancwadi azaliswe yimihlathi yamacebiso obuqu angendlela yokuqhubana nokungavisisani nabantu basebukhweni okanye nabasemzini .
Ngoko ke , yintoni esenokubangela ezi ngxaki ?
Ngubani Owenza Izigqibo ?
Xa abafazi ababini begilana kwigumbi lokuphekela , ngokufuthi imbambano iba yile : Ngubani owenza izigqibo ?
Umfazi oye wahlala noninazala kangangeminyaka engaphezu kweli - 12 uthi , “ Izinto esizithandayo neendlela esenza ngazo izinto azifani , ibe ndandidideka ngawo onke amaxesha kuvela ukungavumelani . ”
Omnye umolokazana uyavuma esithi , “ Kwiminyaka elishumi yokuqala , sasixatyaniswa zizinto ezingenamsebenzi . ”
Kusenokuvela ukungavumelani kwizinto ezingabalulekanga ezinjengokuxhoma iihempe kucingo lokwaneka impahla .
Kwanaxa aba bafazi bengahlali ndlwini - nye , le meko isenokukhathaza .
Umamazala otyeleleyo othetha amazwi anjengokuthi , “ Unyana wam akafuni ukuba inyama yakhe yenziwe ngaloo ndlela , ” usenokubangela umphumo weemvakalelo ezibuhlungu ezinokuhlala zikho ubomi bonke .
Konke oku kubuyela ekubeni ngubani owenza izigqibo ezenzela bani .
Esalatha kule mbambano , uTakako Sodei , unjingalwazi oncedisa ekwakhiweni kwamakhaya kwiWomen’s University eseOchanomizu uthi : “ Enoba ubani uhlala nonyana nomolokazana wakhe okanye nentombi nomkhwenyana wakhe , kuyinto engenakwenzeka ngentloko - ntsapho ukuba ixhase abafazi ababini abakhuphisanayo ngokulawula .
Kuyimfuneko ukuba nendawo yokuhlala eyahlukileyo okanye ukuyilungisa imeko uze uvumele omnye abe ngumnikazi - khaya aze omnye abe ngumnikazi - khaya ongaphantsi . ”
Izizukulwana ezibini zimele zibe nesivumelwano esifanelekileyo esisekelwe kwimeko engokwasemzimbeni nengokwasengqondweni yalowo umdadlana nonamava , okanye ukungabi namava , kwalowo uselula .
Umbandela Wemicimbi Yobuqu
Xa izizukulwana ezibini okanye ezingaphezulu zihlala ndaweni - nye , ngokomlinganiselo othile amalungu entsapho amele abuncame ubomi bokuba bodwa .
Noko ke , kulo mbandela , kunokwenzeka ukuba lungu ngalinye libe nomlinganiselo owahlukileyo .
Isibini esiselula sisenokulangazelela ithuba elingakumbi lokuba sibe sodwa , ngoxa abantu abakhulileyo besenokunxanelwa ubuqabane obungakumbi .
Ngokomzekelo , umolokozana ohlala kufutshane naseTokyo wayevakalelwa kukuba uninazala wayengenelela kwimicimbi yobuqu yabantu ababini .
Njani njalo ?
Ngokuthabatha impahla yakhe awayezihlambela yona neyomyeni wakhe , ayisonge , aze ayibeke ndaweni ithile .
Akazange akugqale kufanelekile ngoninazala ukuba abenzele ezi zinto zobuqu .
Kwelinye icala , uninazala , uTokiko , wadandatheka xa umolokazana wakhe , wathi ecoca indlu , walahla izinto uTokiko awayezilondoloze kangangeminyaka .
Ukungenelela kwimicimbi kabani yobuqu kunokuba kokugqithiseleyo .
UTom nomkakhe , ababenyamekela umama okhulileyo kaTom , baphazanyiswa kukutyelela kwakhe kwigumbi labo lokulala ezinzulwini zobusuku .
Sasiyintoni isizathu ?
Lo mama wathi , “ Bendifuna ukubona ukuba uTom uphilile na . ”
Le ngxaki ayizange iconjululwe de bafudukela kwigumbi elinemigangatho emibini ibe umama walelwa ukuba eze kule migangatho iphezulu .
Noko ke , kwiintsapho ezininzi , kuxa kuvela isizukulwana sesithathu apho zithi ngokwenene iingxaki zithabath ’ unyawo .
Ukuqhubana Nabantwana
Kule mihla yethu , kuyinto eqhelekileyo ngomama oselula ukuba akhangele iincwadi ezahlukahlukeneyo ukuze afumane icebiso lokunyamekela umntwana .
Kwelinye icala , umakhulu , enamava eminyaka okuqeqesha umntwana , ngokwemvelo uvakalelwa kukuba nguye ofanelekayo ekunikeleni icebiso .
Noko ke , elo cebiso lidla ngokuhlatyw ’ amadlala , ibe oko kuphumela kwingxwabangxwaba .
UTakako kwafuneka ukuba ajamelane nale ngxaki xa wayesohlwaya unyana wakhe oselula .
Umama womyeni wakhe ongumakhulu wagibiseleka egumbini ukuza kumnqanda , engxola kwanangaphezulu kosana olulilayo .
Eziva esoyika , uTakako wayeka ukumohlwaya unyana wakhe .
Kamva , eqonda ukubaluleka kokunikela uqeqesho , wagqiba ekubeni aqhubeke nokumohlwaya kwakhona . ​ —⁠ IMizekeliso 23 : ​ 13 ; Hebhere 12 :⁠ 11 .
Umama ohlala eYokohama naye watsala nzima ngenxa kaninazala emva kokuba kuzalwe abantwana .
Umama wayecatshukiswa ngumakhulu owayenika abantwana amashwamshwam ngamathuba aphakathi kwezidlo kangangokuba babeba sebehluthi gqitha ukuba bangatya isidlo sabo .
Egqabaza ngale ngxaki , uGqr .
Saito uthi : “ [ Ootatomkhulu noomakhulu ] babanika iilekese baze bavule nje zibhuqe kubazukulwana babo .
Bayayanelisa iminqweno yokuzingca yabaselula .
Ngokufutshane , kangangezihlandlo ezininzi gqitha bayabafekethisa abazukulwana babo . ”
Ucebisa ukuba oomama abaselula bayenze icace into yokuba abayi kuvumela nantoni na eya kuphazamisa ukuqeqesha umntwana .
Ukusukuzana Ngenxa Yothando
Koku kungavisisani koomamazala noomolokazana , kukho nto ithile esebenza ngokungekho ngqiqweni ngokupheleleyo .
UGqr .
Saito uyacacisa , “ Ngokwenzululwazi yengqondo , umama uvakalelwa kukuba umolokazana wakhe umhluthe unyana wakhe .
Kakade ke , akayivakalisi ngokoqobo ingcinga enjalo , njengoko oko kububuntwana ngokugqithiseleyo .
Kodwa , ngengqondo esitheleyo , ingcinga yokuba uhluthwe uthando lonyana wakhe imile ngokunzulu kuye . ”
Umphumo uba lulwalamano olunyanzelwayo , xa ingelulo usukuzwano oluphandle phakathi kwabo bobabini .
Olu tyekelo lubonakala lusanda njengoko ubukhulu bentsapho buncipha .
Enabantwana abambalwa ngakumbi ukuba abanyamekele , umama uziva esondele ngakumbi kunyana wakhe .
Emva kweminyaka ehleli nonyana wakhe , uzazi kakuhle izinto azithandayo nangazithandiyo .
Nangona umtshakazi osemtsha ekuxhalabele ukukholisa umyeni wakhe , akanalo olo lwazi lunzulu .
Ngoko ke ngokulula kusenokuvela umoya wokhuphiswano , umama nomolokazana wakhe besukuzana ngokufumana uthando lwale ndoda inye .
Ukuguquka Kwezinto Okulusizi
Kwimihla yakudala eJapan phantsi kwentanda - bulumko kaConfucius , xa kwakuvela ukungavisisani okunjalo kwentsapho , umolokazana wayegxothwa ​ —⁠ kuqhawulwa umtshato .
Ibe eso yayisiba sisiphelo sombandela lowo .
Noko ke , namhlanje , imeko yahlukile .
Ukususela kwiMfazwe Yehlabathi II , isizukulwana esiselula siye salawula imali yekhaya , ibe isizukulwana esikhulileyo asisenampembelelo nagunya .
Ngokuthe ngcembe , imeko iye yabuya umva .
Ngoku abazali abakhulileyo bashiywa ezibhedlele nakumaziko okunyamekela abantu abalupheleyo .
Hayi indlela ekulusizi ngayo ukubona le meko kwibutho labantu apho intlonelo ngabantu abakhulileyo yayisakuba ngumzekelo !
Lunokupheliswa njani utyekelo lokulahla abantu abakhulileyo ?
Ngaba ikho nayiphi na indlela yokuba abafazi ababini bahlalisane kunye ngoxolo endlwini enye ?
[ Umfanekiso okwiphepha 23 ]
Kumele kufikelelwe kwisivumelwano esifanelekileyo ngokuphathelele ukuba ngubani ofanele enze izigqibo
Ukunandipha Ulwalamano Olufudumeleyo Nabantu Basebukhweni Okanye Abasemzini
UFUJIKO , umolokazana owayebandezelekile okhankanywe kwinqaku lokuqala , ekugqibeleni waphembelela umyeni wakhe ukuba balishiye ikhaya labazali bakhe baze bafudukele elumelwaneni .
Kodwa izinto azizange ziphucuke kangako .
Ukungenelela kwabantu basemzini wakhe kwaqhubeka , ibe ukudakumba kwakhe kwakuseyinto ekhoyo .
Wandula ke ngaminazana ithile watyelelwa ngumntu angamaziyo .
Olo tyelelo lwamenza uFujiko waqalisa ikhondo elaphumela ekubeni aguqule ubuntu bakhe , ibe oku kwaluphucula ulwalamano lwakhe nabanye .
Waqalisa ukufundisisa iBhayibhile namaNgqina kaYehova .
Ekuhambeni kwexesha , isimo sakhe sengqondo saguquka kangangokuba uyisezala wafuna ukuya kwezi zifundo ukuze azibonele ngokwakhe ukuba ‘ lwaluluhlobo luni lonqulo olu lwalubuguqule kangako ubuntu bakhe . ’
Ukuqonda Umanyano Olutsha
IBhayibhile inikela umbono ocacileyo ngelungiselelo lomtshato elingokweZibhalo .
Emva kokuba uThixo edale isibini sokuqala esingabantu waza wasimanyanisa , waseka lo mgaqo ulandelayo : “ Indoda yomshiya uyise nonina , inamathele kumkayo , babe nyama - nye ke . ”
Ngoko isibini esitsha simele siqonde ukuba singenele umanyano olutsha .
Ngoku simele simanyane njengeqhina elizimeleyo kwanakuba sisenokuhlala nabantu baso basebukhweni okanye abasemzini .
Phofu ke , ukushiya umama notata , akuthethi ukuba abantwana xa betshata banokubanikela umva abazali babo nokuba akusekho mfuneko yokuba babahloniphe baze bababeke .
IBhayibhile iyayalela , “ Ungamdeli unyoko akuba mkhulu . ”
Kanti , emtshatweni , kukho uhlengahlengiso kulwalamano .
Lo gama lungu ngalinye lentsapho likugcina kakuhle oku engqondweni , isibini esiselula sinokungenelwa kumava nakubulumko babazali .
UTimoti , umfana oselula owayenodumo oluhle lowo umpostile uPawulos wamthabathayo ukuze ahambe naye kuhambo lwakhe lobuvangeli basemazweni , wakhuliswa ngunina owayengumYuda , uYunike .
Noko ke , kuyabonakala ukuba uninakhulu uLoyisi wakwancedisa ekuxonxeni ubomi bakhe .
Oku akuthethi ukuba oomakhulu banelungelo lokungenelela ekuqeqeshweni komntwana baze babeke imilinganiselo eyahlukileyo kuleyo yabazali .
Kukho indlela efanelekileyo isizukulwana esikhulileyo esinokubanceda ngayo abaselula ekuqeqesheni abantwana . ​ —⁠ Tito 2 : ​ 3 -⁠ 5 .
“ Ubulumko Bomfazi ”
Ukuba izizukulwana ezibini ziza kusebenzisana kumbandela ochukumis ’ iimvakalelo ngokulula ngolo hlobo onjengokuqeqesha umntwana , zozibini zimele zenze ngobulumko .
Umzekeliso weBhayibhile uthi , “ Ubulumko bomfazi buyayakha indlu yakhe ; ukumatha kuyayichitha ngezakhe izandla . ”
Umfazi unokuyakha njani indlu yakhe ?
UTomiko uthi yaba kukuncokolisana okwamncedayo ukuba alungise ulwalamano lwakhe nomolokazana wakhe , uFujiko .
IBhayibhile iyaluleka , “ Iingcinga ziyatshitsha ngokungabikho kokucweya . ” ​ —⁠ IMizekeliso 15 :⁠ 22 .
Ukuncokolisana akuthethi ukukhupha yonke into esengqondweni yakho ngaphandle kokucingela iimvakalelo zabanye .
Kulapho busebenza khona ubulumko .
‘ Osisilumko uya kukuphulaphula ’ oko abanye baza kukuthetha .
Maxa wambi abantu basebukhweni okanye abasemzini banokuba nokuthile abafuna ukukuthetha , kodwa bathandabuze ukuyiphalaza imbilini yabo .
Yiba ngoqondayo , uze ‘ uzirhole iingcinga zabo . ’
Yandula ke ‘ ucamngce ’ ngaphambi kokuba uthethe . ​ —⁠ IMizekeliso 1 :⁠ 5 ; 15 : ​ 28 ; 20 :⁠ 5 .
Ukuzilawula kubaluleke gqitha .
Umzekeliso weBhayibhile uthi , “ Ziilamuni zegolide kwizitya zesilivere ezimakhazikhazi ilizwi elithethwe latyapha . ”
UTokiko nomolokazana wakhe bathi balinda de kube lixesha elifanelekileyo ngaphambi kokuba baphalaze izimvo ezisenokungamphathi kakuhle omnye .
UTokiko uthi , “ Ndizama ukucinga ngaphambi kokuba ndithethe xa ndifuna ukuthetha okuthile kumolokazana wam .
Ezi ngongoma ndiyazigcina engqondweni yam ndize ndizithethe xa ekwisimo esilungileyo naxa engakhatywanga liNxele likaKhetsekile .
Uyazi , kulula ukucaphuka xa ulambile . ”
Umfazi osisilumko akayi kuthetha kakubi ngabantu basemzini wakhe .
USumie Tanaka , umbhali waseJapan owahlala noninazala kangangeminyaka engama - 30 uthi , “ Enoba singoomamazala okanye oomolokazana , sifanele sazi ukuba nayiphi na into embi esiyithethayo ngomnye , ekugqibeleni uya kuyazi . ”
Endaweni yoko , uxhasa ukuba uthethe kakuhle ngabantu basebukhweni okanye abasemzini ubabona ungababoni .
Ngoko , kuthekani , ukuba abantu basebukhweni okanye abasemzini abasabeli kwimigudu yakho ?
Yiba Ngoxolelayo
Iingxaki ezinzulu nabantu basebukhweni okanye abasemzini ngokufuthi zibangelwa zizinto ebezingayi kubangela ngxaki ukuba bezisenziwa okanye zithethwa nguthile ongomnye .
Ekubeni sonke singafezekanga ibe ‘ sikhubeka ezwini , ’ ngamaxesha athile ‘ sisenokuphololoza njengokuhlaba kwekrele . ’
Ukanti , kububulumko ukungaphazanyiswa kuko konke ukuphololoza .
Abo baye bazoyisa iingxaki ababa nazo nabantu basebukhweni okanye abasemzini baye bathobela isiluleko seBhayibhile esithi : “ Ninyamezelana , nixolelana , ukuba ubani uthi abe nokusola ngakubani . ”
Kuyinyaniso ukuba , kusenokungabi lula ukunyamezela abantu basebukhweni bakho okanye abasemzini wakho uze ubaxolele , ngokukodwa xa kukho unobangela wokukhalaza .
Kodwa into enokukukhuthaza ngamandla ekwenzeni njalo sisiqinisekiso sokuba siya kuthi ngoko sixolelwe nguThixo ngenxa yeziphoso zethu . ​ —⁠ Mateyu 6 : ​ 14 , 15 .
Kwanakumazwe aseMpumalanga , apho abantu ngokwesithethe balandela ubuBhuda , ubuTao , ubuConfucius , nobuShinto , kukho abaninzi abaye bafundisisa iBhayibhile baze bayixabisa inyaniso engoMdali onesisa .
Uxabiso olunjalo luye lwabanceda ukuba boyise iimvakalelo zobukrakra ezibonakala zingenakoyiswa .
“ Uthando Aluze Lutshitshe ”
Ukuba nolwalamano olonwabisayo nabantu basebukhweni okanye abasemzini kufuna isiseko esiqinileyo .
Ukunceda abantu basebukhweni nabasemzini abakhulileyo okanye abagulayo ngengqiqo yokuba kuyimbopheleleko akusoloko kulwenza ulwalamano lube lolona lulungileyo .
UHaruko wakuqonda oku xa uninazala wayekwimeko emandundu ngenxa yesifo somhlaza .
Wayechitha usuku lwakhe lonke esibhedlele enyamekela uninazala , ibe ukongezelela , wayenyamekela intsapho yakhe .
Wayephantsi koxinezeleko kangangokuba wade ekugqibeleni wawelwa ziinwele zakhe .
Ngenye imini ngoxa wayecheba iinzipho zikaninazala , wathi engenzi ngabom wamsika kabuhlungu .
Uninazala wamngxolisa esithi , “ Ngokwenene akundikhathalelanga ! ”
Othuswe ngaloo mazwi angenaluxabiso , uHaruko akazange azibambe iinyembezi zakhe .
Wandula ke waqonda ukuba la mazwi ayemenzakalisa gqitha ngenxa yokuba wayemenzela yonke into uninazala kuba kwakuyimbopheleleko yakhe ukwenjenjalo .
Wagqiba ekubeni avumele intshukumisa enamandla yenkonzo yakhe ibe yileyo iqhutywa luthando .
Oku kwamenza wakwazi ukoyisa iimvakalelo zakhe zokwenzakala kwaza oko kwaphumela kulwalamano olubuyiselweyo noninazala de wambatha ingubo kaqaqaqa .
Eneneni , njengoko luchazwe eBhayibhileni uthando lusisikhokelo sokuthomalalisa iingxwabangxwaba ezibakho entsatsheni .
Funda oko umpostile uPawulos akutshoyo ngalo , uze ubone ukuba akuvumelani nako kusini na .
Wabhala , “ Uthando luzeka kade umsindo , lunobubele .
Uthando alunamona ; uthando alugwagwisi ; alukhukumali ; alwenzi okuziintloni ; alufuni okukokwalo kodwa ; alucaphuki ; alunanzondo ; aluvuyeli kungalungisi ; luvuyisana nenyaniso .

Luthwala iinto zonke ; lukholwa ziinto zonke ; luthemba iinto zonke ; lunyamezela iinto zonke . ”
Alimangalisi elokuba uPawulos abe wongezelela esithi : “ Uthando aluze lutshitshe . ”
Unokuluhlakulela njani uthando olunjalo ?
IBhayibhile iludwelisa “ uthando ” njengenxalenye ‘ yeziqhamo ’ zomoya kaThixo .
Ngaloo ndlela , ukongezelela kwimigudu yakho , kubalulekile ukuba nomoya kaThixo ukuba ufuna ukuhlakulela olo hlobo lothando .
Ngaphezu koko , unokucela uYehova , uThixo weBhayibhile , ukuba akuncede ukuba wongezelele olu thando lufana nolwakhe kubuntu bakho .
Kambe ke , konke oku , kufuna ukuba ufunde ngaye ngokufundisisa iLizwi lakhe , iBhayibhile .
AmaNgqina kaYehova aya kukonwabela ngokona kona ukukunceda , njengoko enjenjalo kuFujiko nakwabanye abaninzi .
Njengoko ukusebenzisa oko ukufundayo eBhayibhileni , uya kufumanisa ukuba akuyi kuphucula ulwalamano lwakho noThixo nje kuphela kodwa uya kwenjenjalo nakulwalamano lwakho kunye nabani na okungqongileyo , kuquka nabantu basebukhweni bakho okanye abasemzini wakho .
Uya kufumana oko iBhayibhile ikuthembisayo , okukoku , “ uxolo lukaThixo , olugqithisele kuko konke ukuqonda . ” ​ —⁠ Filipi 4 : ​ 6 , 7 .
UFujiko kwanabanye abakhankanywe kula manqaku baye balunandipha uxolo olunjalo ​ —⁠ ibe nawe unokwenjenjalo .
Ewe , ngokukhangela kuYehova uThixo nangokulandela isiluleko seLizwi lakhe , iBhayibhile , nawe unokwakha uze ulondoloze ulwalamano olufudumeleyo nabantu basebukhweni bakho okanye abasemzini wakho .
[ Ibhokisi ekwiphepha 24 , 25 ]
Ngaba Indoda — Ingumbangeli Okanye Umchithachithi Woxolo ?
Xa izizukulwana ezibini okanye ezithathu zihlala ndlwini - nye , indima yendoda ekulondolozeni uxolo lwentsapho ayifanele ityeshelwe .
Ngokuphathelele uhlobo lwendoda oluyiphephayo imbopheleleko yayo uNjingalwazi uTohru Arichi weYunivesithi yaseKyushu , oyingcali kwinzululwazi ngoluntu , uyabhala :
“ Xa isibini sihlala [ nomama ] , umama uyazazi iintswelo zonyana wakhe , ibe uthi engenzi ngabom amnyamekele unyana wakhe xa ezibona ezo ntswelo .
Engaphozisanga maseko unyana uyakwamkela oko kunyanyekelwa .
Ukuba unyana ebeya kucinga ngokungakumbi ngemeko yomfazi wakhe aze abeke unina endaweni emfaneleyo ngokuphathelele oko kungenelela kwakhe , ingxaki ibiya kuconjululwa .
Ngokulusizi nangokufuthi ngakumbi , unyana akakuqondi oko . ”
Ngoko , indoda inokuba nayo njani indima ebalaseleyo ekwenzeni uxolo kwintsapho yayo ?
UMitsuharu uthi ukusebenzisa kwakhe imigaqo yeBhayibhile kwayinceda intsapho yakhe .
Uyavuma ukuba , “ Umanyano oluphakathi kukamama nonyana wakhe lomelele ngokugqithiseleyo kwanokuba uye wakhulela ekubeni ngumntu omdala , ngoko unyana umele enze umgudu wobulumko wokuba ‘ ashiye unina noyise aze anamathele kumkakhe . ’ ”
Wawusebenzisa lo mgaqo ngokuxubusha imicimbi ephathelele ukunyanyekelwa nokuqeqeshwa komntwana nomkakhe kuphela , ibe akazange athelekise umkakhe nonina ngomsebenzi wasekhaya .
Uyaqhubeka , “ Ngoku , thina nabazali bam siyahlonelana .
Ngamnye wethu uyazi apho amele ukungenelela khona nalapho uncedo nokusebenzisana kuza kuba kokuxatyiswayo khona . ”
Ukongezelela ‘ ekunamatheleni kumfazi wayo , ’ indoda imele ibe ngumlamli phakathi komama wayo nomfazi wayo .
Kufuneka ibe ngumphulaphuli olungileyo ize ibavumele ukuba baphalaze imbilini yabo kuyo .
Enye indoda , eye yafunda ukuzisingatha ngobuchule iimeko , okokuqala ifumanisa indlela avakalelwa ngayo umkayo .
Yandule ke ithi , ekho umfazi wayo , ithethe nomama wayo ngembambano ebandakanyekileyo .
Ngokuyisebenzisa ngentshukumisa yobulungisa ngaloo ndlela indima yakhe njengombangeli woxolo , unyana usenokunceda ekwakheni ulwalamano olumanyanisayo ekhayeni phakathi kwabafazi ababini abathandayo .
[ Umfanekiso okwiphepha 25 ]
Phulaphula ngeendlebe uze uncokole
[ Umfanekiso okwiphepha 26 ]
Uthando , kungekhona imvakalelo yokuba nembopheleleko , lwakha ulwalamano oluhle
Imbono YeBhayibhile
Ofanele Ukwazi Ngezithunywa Zezulu
“ Abaphengululi bezonqulo abamalunga nama - 3 000 kangangeentsuku ezine babehlanganisene eNew York kwiveki ephelileyo ukuze baphulaphule iingxelo ezingaphezu kwama - 500 ezingemibandela esusela kwindima yoburharha kwiintshumayelo ukusa kwimbaluleka yenkqubo yonqulo kumaPentekoste .
Akukho nabani na owakhankanya izithunywa zezulu . ” ​ —⁠ iDaily News , kaDisemba 26 , 1982 .
NAMHLANJE , kwiminyaka esibhozo kamva , abefundisi abakathethi nto ngezithunywa zezulu .
Ngoba ?
Ngaba mhlawumbi aba bathunywa basezulwini bagqalwa nje njengenxalenye yentsomi yamandulo ?
Okanye ngaba bakho ngokwenene ?
Ukuba kunjalo , yintoni omele uyazi ngabo ?
Ngaba Zikho ?
Izithunywa zezulu ‘ azingomandla ’ nje kuphela okanye “ iintshukumo zendalo iphela , ” njengoko ezinye izithandi zobulumko zisitsho .
Zikho ngokwenene ngokokude zikhankanywe izihlandlo ezingamakhulukhulu eLizwini likaThixo , iBhayibhile .
Kwiilwimi zeBhayibhile zantlandlolo , amagama aguqulelwe ngokuthi “ izithunywa zezulu ” ( mal·ʼakhʹ , ngesiHebhere ; agʹge·los , ngesiGrike ) ngokoqobo athetha “ uthile ohambisa umyalezo ” okanye ngokulula “ umthunywa . ”
La magama abonakala phantse izihlandlo ezingama - 400 kwiBhayibhile iphela , maxa wambi ebhekisela kubantu , kodwa ngokuqhelekileyo kubathunywa abangumoya .
Isithunywa sezulu esabonakala kumfazi kaManowa owayeludlolo simxelela ngokukhawulwa konyana wakhe , uSamson , sabonakala ngokwenene kuye .
Kwaba njalo nangezithunywa zezulu ezithathu ezabonakala kuAbraham nomfazi wakhe uSara , nezinye ezibini ezakhupha uLote , nesinye esahlala phantsi komthi omkhulu saza sathetha noGidiyon .
Ngexesha lokuzalwa kukaYesu , ngequbuliso kwavela isithunywa sezulu kwiqela labalusi siphakathi kokukhanya okuqaqambileyo , nokubengezelayo . ​ —⁠ Luka 2 : ​ 8 , 9 .
Ezo zithunywa zezulu zazingabantu bokwenene .
Zazingeyongqikelelo okanye amandla angengowamntu .
Zazalisekisa injongo ezazimele ziyizalisekise njengabathunywa abavela kuThixo , yaye ezo ngxelo ziye ngokufanelekileyo zabhalwa eBhayibhileni ukwenzela ingenelo yethu namhlanje .
Ngaloo ndlela , iBhayibhile ityhila iinkcukacha ezibalulekileyo omele uzazi mayela nezithunywa zezulu , ezithi ezinye zazo zingqubane neengcamango ezingokwesithethe .
Zinjani Ngenkangeleko ?
Mhlawumbi usenokuba nombono wezithunywa zezulu zinjengabafazi abahle okanye njengezibothobothwana , zezidalwa ezinamaphiko ezifana nomntwana , zitsho ngoncumo oluhle zivethe ezimhlophe , zibetha iihadi ezincinane , yaye zindanda emoyeni .
Ukuba kunjalo , ufanele wazi ukuba lo ngumbono ophosakeleyo ovela kwiingcamango zabahedeni , ezinjengeentsomi zamaGrike .
Okanye ezo ngcamango zamkelwa emva kokuba kugqityiwe ukubhalwa kweBhayibhile .
Kwimibono yeBhayibhile efuziselayo , izidalwa zomoya ezinjengeeserafi , neekerubhi zinamaphiko . ​ —⁠ Isaya 6 : 2 ; Hezekile 10 : 5 ; ISityhilelo 14 :⁠ 6 .
ILizwi likaThixo lizichaza izithunywa zezulu njengoomoya abanamandla kakhulu , yaye umoya awubonakali .
‘ Yayisisithunywa sikaYehova ’ esathi ngobusuku obunye sabulala ama - Asiriya ali - 185 000 kwikampu yotshaba lwamaSirayeli !
Xa izithunywa zezulu zathi zazibonakalisa kubantu zazisoloko zivela zingamadoda anxibe ngokupheleleyo , azizange zivele zinjengabafazi okanye abantwana zingazange zibe kwimo engaphantsi kweyomntu .
Zazivela phi ezi zidalwa zomoya zinamandla ?
IBhayibhile ithi “ zadalelwa kuye [ uYesu ] zonke izinto , ezisemazulwini nezisemhlabeni , ezinokubonwa nezingenakubonwa . ”
Ngalo Nyana ulizibulo , uYehova uThixo akanelanga nje ukudala izithunywa zezulu kudala ngaphambi komntu kodwa wakwazenza zazizinto eziphilayo ezingaphezulu kunomntu . ​ —⁠ Yobhi 38 : ​ 4 , 7 ; 2 Petros 2 :⁠ 11 .
Ngaba Zinazo Iimpawu Zobuntu ?
Njengabantu , izithunywa zezulu zineemvakalelo .
Emva kokubona ukudalwa komhlaba , sixelelwa ukuba izithunywa zezulu ‘ zamemelela , ziduma . ’
IBhayibhile ikwasityhilela ukuba ‘ kubakho uvuyo emehlweni ezithunywa zikaThixo ngomoni omnye oguqukayo . ’
Ngokuqinisekileyo , akukho “ mandla ” angengowamntu anokuba nolu vuyo lukhulu luchazwe kwezo ndinyana .
Nezithunywa zezulu zinemilinganiselo .
Izibakala ezithile ezingoKristu nekamva zatyhilwa kubaprofeti abangabantu kungekhona kwizithunywa zezulu .
ILizwi likaThixo lisixelela ukuba ‘ ezi zizinto izithunywa zezulu ezinqwenelayo ukuqondela kuzo . ’
Mayela nomhla ochanileyo uThixo awumisileyo wokuza kweNkosi , uYesu wathi : “ Kodwa akukho bani uwaziyo loo mhla nelo lixa ; azazi nezithunywa zamazulu , nguBawo yedwa . ” ​ —⁠ Mateyu 24 :⁠ 36 .
Ngoko , kwakhona , eBhayibhileni kubonakala amagama ezithunywa zezulu ezibini , uMikayeli noGabriyeli .
Ngaba oku akongezeleli kubungqina bokuba zingabantu ngabanye abahlukeneyo ?
Njengabantu ngabanye , azizange zilungelelaniswe , njengekhompyutha okanye irobhoti , ukwenza izinto ngendlela ethile .
Kunoko , izithunywa zezulu ziphiwe amandla okuqiqa yaye zinenkululeko yokuzenzela izigqibo zobuqu ngokuziphatha .
Ngaloo ndlela , njengezithunywa ezinenkululeko yokukhetha indlela yokuziphatha , izithunywa zezulu ezithile zakhetha ukumvukela uThixo zaza zaba nguSathana needemon zakhe . ​ —⁠ Genesis 6 : ​ 1 -⁠ 4 ; Yuda 6 ; ISityhilelo 12 : ​ 7 - 9 .
Ngaba Zifanele Zinqulwe ?
Nangona sisenokubuqonda njengobuyinyaniso ubukho bezithunywa zezulu , kungekhona intsomi , simele sikuphephe ukugabadela .
Zimbi iintlangano zonqulo ziye zazibalaselisa ngokungafanelekanga izithunywa zezulu , nangona ukunqulwa kwezithunywa zezulu kugwetywa yiBhayibhile .
Icawa yamaKatolika iye yamguqulela uMikayeli noGabriyeli ekubeni zizinto zokunqulwa .
Yaye kwiicawa zobuOthodoki zaseMpuma , izithunywa zezulu zibaluleke kakhulu kwilitani ( umthandazo wezicelo owenziwa ngumfundisi baze abantu bamane betshintshana ukuphendula ) .
Okunjani kona ukungqubana nesilumkiso esanikelwa sisithunywa sikaYehova xa umpostile uYohane wawa ezinyaweni zaso , sathi : “ Lumka , ungenjenjalo ; ndingumkhonzi kunye nawe . ” ​ —⁠ ISityhilelo 19 :⁠ 10 .
Kutheni le nto kukho ukudideka okungaka mayela nezithunywa zezulu ?
USathana , ozimilisa “ okwesithunywa sokukhanya , ” ‘ uzimfamekisile iingqiqo zabangakholwayo . ’
Ngaloo ndlela , bekungayi kuba sengqiqweni na ukulindela ukuba abaninzi namhlanje babe bebeya kubambelela kwezabo iimbono mayela nobukho nobunjani bezithunywa zezulu kunokwamkela oko iLizwi likaThixo likutshoyo ?
Ewe , nangona abefundisi namhlanje besenokungathethi nto ngezithunywa zezulu , uThixo uyasiqinisekisa ngengxelo yeBhayibhile ukuba zikho ngokwenene yaye zinikela inkonzo ebekekileyo njengabathunywa bakaYehova . ​ —⁠ Hebhere 1 : ​ 7 , 14 ; 6 :⁠ 18 .
[ Umfanekiso okwiphepha 28 ]
Izithunywa zezulu ezizotywe njengezidalwa ezinamaphiko ezifana nomntwana zivela kwiingcamango zobuhedeni
[ Inkcazelo ]
Cupid a Captive by François Boucher , c .
1754
Abantu Abaselula Bayabuza . . .
Ngaba Ndifanele Ndibhaptizwe ?
USUSANA owayeneminyaka elishumi elinesithathu ubudala wayesele eza kubulawa sisifo somhlaza ngethuba laxa wayesiya okwesihlandlo sokugqibela kwindibano yamaNgqina kaYehova .
Wayengazi ukuba wayeza kufa kungaphelanga neentsuku ezilishumi emva koko .
Noko ke , kwanesifo somhlaza ngokwaso sasingenakumthintela ekuzalisekiseni umnqweno wakhe awayewuxabise ngokonakona : ukubhaptizwa njengeNgqina likaYehova elizahluleleyo nelingumfundi kaYesu Kristu .
USusana wayengomnye wamawaka abantu abaselula phakathi kwamaNgqina kaYehova kwiminyaka yakutshanje abaye balivuyela ilungelo lokubhaptizwa .
Kodwa mhlawumbi uyifumanisa ingcamango yokuthabatha ikhondo elinjalo lenkalipho njengento eyoyikisayo .
Asikuko ukuba akukholelwa kwiinyaniso ezisekelwe eBhayibhileni oye wazifundiswa .
Usenokuba uya rhoqo kwiintlanganiso zamaKristu yaye usenokuba nesabelo ngokuthe rhoqo ekwabelaneni nabanye ngeenyaniso zeBhayibhile .
Kanti , xa kufikelelwa kumbandela wokwahlulela ubomi bakho kuThixo , usenokuthandabuza .
Ngoko , lubaluleke kangakanani ubhaptizo ?
Yaye kutheni ulutsha oluninzi lukuphepha ?
Unqulo Olungenalo Uzahlulelo
KwiNgqobhoko , umbuzo wobhaptizo ngokufuthi ulutsha luwuphendulelwa ngabazali balo .
Wambi amahlelo akhuthaza abazali ukuba baphehlelele abantwana beseziintsana .
Yaye kwanaxa isithethe sonqulo sokubhaptizwa silungiselelwe nabantu abakhulu , ulutsha ngokuqhelekileyo lulindelwe ukuba lulandele unqulo lwabazali balo njengomendo walo wobomi , kungekuko ukuzikhethela .
Noko ke , okubangel ’ umdla kukuba , kuhlolisiso olwenziwe yiGallup eUnited States lwatyhila ukuba ngoxa “ phantse bonke abakwishumi elivisayo ( ama - 96 ekhulwini ) bekholelwa ukuba uThixo ukho , ” kuphela ngama - 39 ekhulwini athandaza ngokufuthi .
Yaye kuphela ngama - 52 ekhulwini akholelwayo elunqulweni olulungeleleneyo .
Ngaloo ndlela uDiane oselula umisela umzekelo woku xa esithi : “ Ndiyakholelwa kuThixo nakwezinye izinto ezinxulumene naye , kodwa ndikholelwa ngakumbi ekuzameni ukuba ngumntu olungileyo kunokufunda yonk ’ into eseBhayibhileni . ”
Ewe , unqulo lusenokuba ngamandla angacacanga , ngokungakumbi , xa lunyanzelwe kuthile ngabazali bakhe .
Uhlolisiso olwenziwa kwiqela elithile labantwana abangamaKatolika abaziinjubaqa lukubonisa ngokubhekele phaya oku .
Isiqingatha sabo sasihamba icawa .
Inkoliso yabo yayizazi iimfundiso ezisisiseko zenkolo yabo .
Yaye phantse ama - 90 ekhulwini abo ayengavumelani nokuba .
Kanti , ngaphezu kwesibini kwisithathu sabo babengamasela !
Incwadi ethi The Adolescent yaphawula oku : “ Esinye isizathu sisenokuba ukubandakanyeka kwala makhwenkwe elunqulweni kwakuyinto nje engenamsebenzi .
Onke ayezalwe engamaKatolika ; ukuzinikela kwawo okokuqala ayekwenzelwe ngabazali bawo .
Unqulo lwawo lwalungelulo olwawo . ”
Ubhaptizo ​ —⁠ Isizathu Sokuba Lube Yimfuneko KumaKristu
Ngoko , ngesizathu esilungileyo , iBhayibhile ifuna ukuba ibe nguwe ​ —⁠ kungekhona abazali bakho⁠ — ​ ozenzela isigqibo sobuqu sokuzahlulela kuThixo .
* Usenokuthi , ‘ Ichan ’ ucwethe , kodwa ukuba ukuzahlulela kobuqu kuyinto ephakathi kwam noThixo , kutheni ndifanele ndibhaptizwe nje ? ’
Kuba ubhaptizo lubandakanya ‘ ukusindiswa komphefumlo wakho . ’
UThixo ucinga ‘ ngokubaphindezela abangamaziyo uThixo , nabangazilulameliyo iindaba ezilungileyo zeNkosi yethu uYesu Kristu ; bona abo baya kuva ukubethwa , intshabalalo engunaphakade ke leyo . ’
Bonke ubungqina bubonisa ukuba le ntshabalalo iya kufika ngomhla wethu .
*
Kanti , ukuthanda kukaThixo kukuba “ bangasindiswa bonke abantu . ”
Ufuna ukuba usinde ekupheleni kwale nkqubo yezinto uze uphile ngonaphakade kumhlaba oyiParadisi !
Kodwa unokuzifanisa njani njengalowo uzilulamelayo iindaba ezilungileyo ?
Ukukholelwa nje kwiinyaniso zeBhayibhile oye wazifundiswa akwanele , kunganele nokuhamba nje nabazali bakho ukuya kwiintlanganiso zamaKristu .
( Thelekisa uYakobi 2 : ​ 19 . )
Abo bafuna ukusindiswa bafanele bazahlulele kuThixo baze benze ukuthanda kwakhe .
Umpostile uPawulos kumaRoma 12 : 1 uthi : “ Ndiyanivuselela ngoko , bazalwana , ngeemfefe zikaThixo , ukuba niyinikele imizimba yenu ibe lidini eliphilileyo , elingcwele , [ “ nizahlulele , ” The New English Bible ] elikholekileyo kuThixo : inkonzo yenu ke leyo yasengqondweni . ”
Kodwa ukuzahlulela akunakuhlala kungumcimbi wangasese .
Ngapha koko , umfundi wangasese unokuzinikela kangakanani , azahlulele kangakanani ?
( Thelekisa uYohane 19 : ​ 38 . )
Ngaba ubuya kumthemba umhlobo ofuna ubuhlobo benu bube yinto yangasese ?
Ngoko , ngobulumko , uThixo ufuna ukuba bonke ‘ benze uvumo lwasekuhleni ukuze basindiswe . ’
Oku kuqala ngobhaptizo .
Ngelo xesha , ubani uluvuma ngomlomo ukholo lwakhe .
Emva koko , kulandela ubhaptizo lwamanzi .
Noko ke , liyintoni ixabiso lokuntywiliselwa kukabani emanzini ?
Ubhaptizo asikuko ukuthiwa nkxu nje ; kukungcwatywa okungokomfuziselo .
Xa untywiliselwa ngaphantsi kwamanzi obhaptizo , oko kugxininisa kuwe ukuba uye wafa kwikhondo lobomi bakho langaphambili .
Ngaphambili , amabhongo akho obuqu , usukelo lwakho neminqweno yakho yayisiza kuqala ebomini bakho .
Kodwa uYesu wathi abafundi bakhe babeya ‘ kuzincama . ’
Ngoko xa unyuswa emanzini , uyakhunjuzwa ukuba ngoku uphilele ukuze wenze ukuthanda kukaThixo .
Esi senzo senkalipho nesasesidlangalaleni siyindima ebalulekileyo yokubekwa uphawu olukufanisa njengalowo ofanelekele ukusinda ! ​ —⁠ Hezekile 9 : ​ 4 -⁠ 6 ; thelekisa eyoku - 1 kaPetros 3 :⁠ 21 .
‘ Ndoyika Ukuba Ndiya Kususwa Kubudlelane ’
Ukuba ubhaptizo lubaluleke kangako , ngoko , kutheni ulutsha oluninzi lungafuni ukubhaptizwa ?
UVukani !
wabuza kwalo mbuzo mnye kwiqela lolutsha olungamaKristu .
Enye intombazana yathi : “ Abaninzi bavakalelwa kukuba baya kuba nenkululeko engakumbi ukuba ababhaptizwanga .
Bavakalelwa kukuba ukuba bangena engxakini , abanakubekwa tyala kangako . ”
Osemtsha ogama linguRobert waphinda la mazwi ngokugqabaza athi : “ Ndicinga ukuba abantu abasebatsha abaninzi bayathandabuza ukubhaptizwa ngenxa yokoyika ukuba eli linyathelo lokugqibela abangenakurhoxa kulo .
Bavakalelwa kukuba ukuba benza okuthile okuphosakeleyo , baya kugxothwa ebandleni . ”
Kuyinyaniso ukuba ubani akanakurhoxa akuba ezahlulele kuThixo .
( Thelekisa INtshumayeli 5 :⁠ 4 . )
Umntu ozahlulela kuThixo uthabatha imbopheleleko enzulu .
Unyanzelekile ukuba ‘ ahambe ngokuyifaneleyo iNkosi , ase kuko konke ukuyikholisa . ’
Ubani obandakanyeka kwisono esinzulu uzibeka esichengeni sokugxothwa ebandleni lobuKristu . ​ —⁠ 1 Korinte 5 : ​ 11 -⁠ 13 .
Kanti , ubani akanakuqiqa ngelokuba lo gama nje ubani engabhaptizwanga , unokwenza unothanda .
Kuba “ kowaziyo ukwenza okuhle , angakwenzi , kulowo kusisono ” ​ —⁠ ebhaptizwe okanye engabhaptizwanga !
Ubani unokukuphepha ukususwa ngokusesikweni ebandleni , kodwa ubani akanakuwuphepha umgwebo kaYehova .
UPawulos uyalumkisa , “ Ningazikhohlisi !
UThixo akanakwenziwa isidenge ngumntu . Umntu uya kuvuna kanye loo nto ayihlwayeleyo . ” ​ —⁠ Galati 6 :⁠ 7 , TE .
Ngokufuthi uloyiko lokususwa kubudlelane enyanisweni lufihla umdla wangasese wokwenza ububi .
Ibhinqa eliselula eligama linguNatalie ngokuphandle lathi : “ Ndakhuliselwa kwihlabathi likaSathana yaye ndiyayazi into eliyiyo .
Kodwa abantu abaselula abaninzi bafuna ukuya kulo baze bazivele ngokwabo ukuba linjani na . ”
Kunokuba uvumele iminqweno ephosakeleyo ikwenze uthandabuze ukubhaptizwa ​ —⁠ okanye uyenze ikhulele ekubeni zizenzo eziphosakeleyo⁠ — ​ kutheni ungafumani uncedo , mhlawumbi ngokuwuthetha lo mcimbi nomzali okanye umKristu okhulileyo ? ​ —⁠ Yakobi 1 : ​ 14 , 15 .
Ngokwenene , inkululeko uSathana ayithembisayo iyinkohliso nje kuphela .
Kunjengokuba umpostile uPetros wathi ngabathile ababelahlekisiwe ngomhla wakhe : “ Bebathembisa nje inkululeko , bona ngokwabo bangabakhonzi bokonakala ; kuba lowo athi ubani eyiswe nguye , ukhonzisiwe nokukhonziswa kuye . ”
Ngaba ngenene kuyinkululeko ukuba ukucinga kwakho , nesimo sakho sengqondo nendlela oziphatha ngayo ilawulwa ngabanye ?
Ngaba ngokwenene yinkululeko ukubandakanyeka kwizenzo ezikhokelela kwisifo , ukuhlazeka yaye ekugqibeleni , ekufeni ? ​ —⁠ IMizekeliso 5 : 8 - 14 .
Oselula waseJapan ogama linguHitoshi wayejamelane nale mibuzo ifanayo .
Wayekhuliswe ngabazali abangamaKristu yaye ukhumbula oku : “ Ngoxa abanye babedlala , kwakufuneka ndiye ezintlanganisweni .
Ndandifuna inkululeko engakumbi .
Ndandicinga ukuba ndandilahlekelwa kokuthile . ”
Ewe , njengomdumisi uAsafu , ‘ wabamonela ’ abenzi bobubi .
Kodwa emva kokucingisisa ngokunzulu ngalo mcimbi , iimvakalelo zikaHitoshi zaguquka .
Uthi : “ Ndaqonda ukuba ubomi bam babuya kuba njani ngaphandle kwenyaniso ​ —⁠ ndandizibona ndiphila iminyaka engama - 70 okanye engama - 80 emva koko ndife .
Kodwa uYehova uthembisa ubomi obungunaphakade ! ”
Ngaloo ndlela uHitoshi wazahlulela kuThixo waza wabhaptizwa . ​ —⁠ Thelekisa INdumiso 73 : 19 - 28 .
Ngaba ushukunyiselwa ukwenza okufanayo ?
Oselula ogama linguDavid washukunyiselwa ukwenjenjalo .
Ubalisa oku : “ Ukubhaptizwa ngoxa ndandiselula kwandikhusela . . . .
Bambi abakwishumi elivisayo abangabhaptizwanga ebandleni babeziva bekhululekile kwigunya labadala yaye ngenxa yoku babambiseka ekuziphatheni okubi .
Kodwa ndandisoloko ndikhumbula ukuba ndandibahlulele ubomi bam kuThixo . ”
Noko ke , mhlawumbi akuqinisekanga enoba ngenene ukulungele kusini na ukuthabatha eli khondo .
Inkcazelo yokukunceda iya kunikelwa kwinqaku elilandelayo .
[ Imibhalo esemazantsi ]
Ubuyatha bokuphehlelela iintsana buxutyushwe kwinqaku elithi : “ Ngaba Zifanele Ziphehlelelwe Iintsana ? ” kwiMboniselo kaMatshi 15 , 1986 .
Bona incwadi ethi Unokuphila Ngonaphakade KwiParadisi Esemhlabeni , ( epapashwe yiWatchtower Bible and Tract Society of New York , Inc . ) , isahluko 18 .
[ Imifanekiso ekwiphepha 13 ]
Isigqibo sokukhonza uThixo seso sinokwenziwa nguwe kuphela .
Ukubhaptizwa kufanisa ubani njengomfundi ozahluleleyo kaKristu Yesu
Abantu Abaselula Bayabuza . . .
Ngaba Ndikulungele Ukubhaptizwa ?
Watch Tower Society Ethandekayo :
Igama lam nguSharon kwaye ndineminyaka eli - 13 ubudala .
Bendisoloko ndizibuza enoba ndikulungele kusini na ukubhaptizwa .
Ndicinga ukuba ndikulungele , kodwa andikaqiniseki .
Ndiqinisekile namanye amaKristu aselula ayakucinga oku .
Ninganceda kusini na ngokuba nibhale inqaku lokundinceda ndiqonde ?
USHARON unyanisile .
Eneneni ulutsha oluninzi oloyika uThixo luyacinga ngobhaptizo .
KumaNgqina kaYehova , ulutsha luyaqonda ukuba lumele luzenzele esalo isigqibo sokukhonza uThixo , kwanokuba abazali balo abanako ukulenzela eso sigqibo .
Luyaqonda nokuba uYesu Kristu wayalela abalandeli bakhe ukuba bafuzisele uzahlulelo lwabo kuThixo ngobhaptizo lwamanzi . ​ —⁠ Mateyu 28 : ​ 19 , 20 .
Ukwenza uvumo lwasekuhleni njengomkhonzi kaThixo ozahluleleyo kuyimbopheleleko enkulu .
Ngokuqinisekileyo ubungayi kufuna ukudyuduzelela kuko ukuze nje ukholise abahlobo okanye abazali bakho .
Ngaphezu koko , akukho nabani ofanele akunyanzelele ekubeni ubhaptizwe .
Noko ke , uYesu wabakhuthaza bonke ukuba ‘ babale indleko ’ yokuba ngumfundi wakhe .
Oku akuthethi ukuba umele ugqibe enoba uyafuna na ukuba ngumfundi kaKristu okanye akufuni .
Ngokucacileyo , le yinto elungileyo ukuyenza .
Noko ke , umele ukuqonde ngokupheleleyo oko kuthethwa kukuba liNgqina likaYehova .
* Ngokulandelayo , ufanele ugqibe enoba ukulungele ngenene kusini na ukuthabatha le mbopheleleko . ​ —⁠ Thelekisa IMizekeliso 20 : 25 .
‘ Ngaba Ndimdala Ngokwaneleyo ? ’
Njengoko abantu abakwishumi elivisayo beya bekhula , ngokufuthi baye bavakalelwe kukuba bamele banandiphe amalungelo neembopheleleko ezithile .
Bayakhawuleza ukufuna ngokuzingisileyo ukuqhuba inqwelo - mafutha yentsapho , ukucela imvume yokwenza imisebenzi yasemva kokuphuma kwesikolo , ukufuna imali yenkcitho yobuqu .
Kodwa xa kufikelelwa kubhaptizo , inkoliso yolutsha izingxengxezela ngelokuba iselula kakhulu okanye ayikayilungeli loo mbopheleleko .
Omnye oselula ogama linguAndre uthi : “ Ulutsha oluninzi lulinda de lube neminyaka eli - 17 neli - 18 ubudala ukuze lubhaptizwe , sele lukhulile noko . ”
Ngoba ?
“ Kuba kwakudala ngaphambi koko luba sele luludala ngokwaneleyo ukuba luzenzele ezinye izigqibo . ”
Ewe , isibakala nje sokuba ukwishumi elivisayo asisosingxengxezo ‘ sokuba mbaxa , ’ singesiso nesizathu esivakalayo sokuba ungenzi isigqibo sokuba ngumKristu .
IBhayibhile iyabongoza isithi , “ Uze umkhumbule ke uMdali wakho ngemihla yobutsha bakho . ”
Umprofeti uSamuweli ngomnye owaqalisa ukukhonza uYehova esemncinane .
Ngokukwanjalo umdumisi uDavide wayenokuthi : “ Ngokuba ulithemba lam , Nkosi yam , Yehova , inkoloseko yam kwasebuncinaneni bam . ” ​ —⁠ INdumiso 71 :⁠ 5 .
Ngokufanayo , amawaka olutsha olungamaKristu namhlanje ​ —⁠ kuquka oluthile olungaphantsi kweminyaka yeshumi elivisayo⁠ — ​ aye azingqina enokuthenjwa ngokwaneleyo ukuba enze uzahlulelo lokukhonza uThixo .
Kuyavunywa ukuba , abanye abakwishumi elivisayo abazimiselanga ibe abanankathalo kangako yaye abakakhuli ngokweemvakalelo ukuba bangenza isigqibo esinzulu njengokubhaptizwa .
Kodwa ngaba oku kunjalo ngenene kwimeko yakho ?
( Ngokungathandabuzekiyo abazali bakho banokuninzi abanokukutsho kulo mba . )
Kungangenkankulu ukuba uThixo alindele ukuba ubani okwishumi elivisayo aqole njengomntu onama - 40 eminyaka .
Wazi kakuhle ukuba utyekele ‘ kwiinkanuko zobutsha . ’
Kodwa ukuba umdala ngokwaneleyo ukuba uzimisele ngokusengqiqweni yaye ube nokuthenjwa , ngoko kusenokuba umdala ngokwaneleyo ukuba ucinge ngokuzahlulela .
Noko ke , kukho eminye imibuzo ofanele uzibuze yona .
‘ Ngaba Ndizondle Ngolwazi Olwaneleyo ? ’
Incwadi ethi The Adolescent , ngokubhalwa nguF .
Philip Rice , ithi “ imbono engenabunzulu yonqulo ngokufuthi ayinakumelana nokuhlaselwa nokuvavanywa . ”
Kanti , uMnu . Rice uthi : “ Kukho imiqondiso ethile ebonisa ukuba ulutsha lwanamhlanje alunalwazi ngokulusizi .
Uhlolisiso lolwazi lweBhayibhile olwenziwa kubafundi abangamaProtestanti nabangamaYuda abakunyaka wesibini eYunivesiti lwatyhila ukungabi nalwazi ngokwenene ngeTestamente Endala neNtsha . ”
Oku akumele kube njalo ngalowo ubhaptizwayo .
Kuqala ubani umele ‘ azondle ngolwazi ’ ukuze abe ngumfundi , okanye ubani ofundisiweyo .
Ngoko ngaba bekungayi kuba sengqiqweni na ukulindela ukuba ngaphambi kokuba ubhaptizwe , ubuncinane wazi “ izinto ezisisiseko zemimiselo engcwele kaThixo ” ?
Oko bekuya kuquka ukwazi oko iBhayibhile ikufundisayo ngemibandela enjengomphefumlo , imeko yabafi , ukungcwaliswa kwegama likaThixo , uBukumkani nentlawulelo .
Kuyinyaniso ukuba , umele ukuba wazi okuthile ngeBhayibhile ngenxa nje yokuba ubuhamba nabazali bakho ukuya kwiintlanganiso zamaKristu .
Kodwa ulwazi oluzuzwe ngolo hlobo lusenokungabi nabunzulu ibe lusenokungakwazi ‘ ukumelana nokuhlaselwa nokuvavanywa . ’
Umele ukulungele ukunika abanye “ isizathu sethemba elikuwe . ” ​ —⁠ 1 Petros 3 : ​ 15 , NW .
UTerry uthi wayezikholelwa iinyaniso zeBhayibhile .
Kanti uyavuma esithi : “ Andizange khe ndizanelise ngokubuza eyam imibuzo ndandule ke ndiyiphendule .
Kutshanje , ndiye ndaqalisa ukukwenza oku . ”
Ube yintoni umphumo wocwangciso olunjalo lofundisiso lweBhayibhile ?
“ Ukholo lwam luyakhula , ibe ngoku ndizifumanisa ndikwazi ukuthetha nabantu ngenkoloseko yokwenene .
Ndixelela lonke ulutsha olungamaNgqina ukuba lungoyiki ukuzibuza enoba le yinyaniso kusini na .
Fumanisa ukuba yiyo na !
Phanda uze ufundisise .
‘ Izinto zonke zicikideni . ’
Uya kwandula ke ukwazi ukuzahlulela ngentliziyo iphela kuYehova . ” ​ —⁠ 1 Tesalonika 5 :⁠ 21 .
‘ Abenzi Belizwi ’
Phofu ke , simele sibe ‘ ngabenzi belizwi , singabi ngabaphulaphuli nje . ’
Akunakuzinikela ukuba ubhaptizwe uze ube ‘ ngumnyhwalazi ’ ngokufihla iziphoso ezinzulu .
Iziphoso ezinjalo zinokuquka ukuziphatha kakubi ngokwesini , ukunxila , ukusebenzisa kakubi iziyobisi , okanye nasiphi na kwizono ezikhankanywe kweyoku - 1 yabaseKorinte 6 : ​ 9 , 10 .
Ukuba uye waba neengxaki koku , kutheni ungalungiseleli nabazali bakho ukuba nithethe nabadala abathile abangamaKristu ?
Qiniseka ukuba uya kufumana uncedo lobubele . ​ —⁠ Yakobi 5 : ​ 14 , 15 .
Kwakhona kusenokwenzeka ukuba kufuneka wenze iinguqulelo ezithile kwindlela obaphatha ngayo abazali bakho okanye osijonga ngayo isiluleko esivela kubadala abangamaKristu , kwanakwindlela obakhetha ngayo abahlobo .
Ukwenza iinguqulelo ezinjalo kusenokungabi lula kodwa iMizekeliso 11 : ​ 19 ( NW ) iyasikhumbuza isithi : “ Omela ngokuqinileyo ubulungisa usingisa ebomini , kodwa ophuthuma ububi usingisa ekufeni . ”
Ngaba uYehova ufuna ukuba ufezeke ?
Nakanye .
IMizekeliso 20 : 9 iyabuza isithi : “ Ngubani na ongathi , Ndiyiqaqambisile intliziyo yam , ndihlambulukile esonweni sam ? ”
Ekubeni singafezekanga , sisatyekele ekwenzeni iimpazamo .
Kodwa ngenxa yentlawulelo kaKristu , sinokuma okuhle noThixo .
Ngokomzekelo , ubani oselula olwa umlo onzima nxamnye nomkhwa ombi , onjengoqheliselo olungcolileyo lokuphulula amaphambili , akamele avakalelwe kukuba ngokuyimfuneko akakufanelekeli ukubhaptizwa .
* Eneneni , ngokumelana ngamandla nokungalungisi , ubani unokuyenza ivuye intliziyo kaYehova ! ​ —⁠ IMizekeliso 27 :⁠ 11 .
‘ Ngaba UThixo Ndimenze Umhlobo Wam ? ’
Noko ke , mhlawumbi eyona mbambano ibalulekileyo ibandakanya ulwalamano lwakho noThixo .
Khumbula : Uzahlulela kungekhona kumsebenzi okanye kwinto ethile , okanye kungekhona nakwintlangano , kodwa kuThixo .
Ngaba uThixo ukhangeleka engowokuthelekelelwa , engengowokwenene ?
Okanye ngaba uye wafikelela ekumazini nasekumthandeni njengoMntu ?
Ukuba kunjalo , uya kuzifumana uthetha naye ngokufuthi , hayi ngokuzenzekelayo , kodwa ngokusuka entliziyweni . ​ —⁠ INdumiso 62 :⁠ 8 .
Kwakhona phantse uya kuzifumanisa unyanzeleka ukuthetha nabanye ngoThixo .
( Thelekisa eyesi - 2 yabaseKorinte 5 : 14 . )
IMizekeliso 15 : 7 ithi : “ Umlomo wezilumko uhlwayela ukwazi . ”
Ngaba uyakwenza oku ngokushumayela rhoqo kwabanye ?
Okanye ngaba uvumela ukuzihlaziya , ukuzonwabisa , okanye nokunqena kukwenze urhoxobise ekuncedeni abanye bafikelele ekumazini uThixo ? ​ —⁠ IMizekeliso 19 :⁠ 24 .
Ewe , ukuze ubhaptizo lube nentsingiselo , uThixo umele abe ngoyena mhlobo wakho usondeleyo .
( Thelekisa uYakobi 2 : 23 . )
Ukuba oku akunjalo ngoku , ityala asililo elikaThixo , kuba yena ngokufudumeleyo umema bonke abantu ukuba bamfune .
Yaye ngokuzingisa kufundisiso lobuqu , kumthandazo , nasekunxulumaneni nabantu bakhe , uya kuthi ekuhambeni kwexesha uzive usondele ngakumbi kuThixo .
Ubhaptizo luya kuba ngumphumo ozenzekelayo ‘ wokusondela kuThixo ’ okunjalo . ​ —⁠ Yakobi 4 :⁠ 8 .
Ngokomzekelo , qwalasela intombazana eselula egama linguCindy .
Ubhala esithi : “ Xa ndandine - 14 leminyaka ubudala ndabhaptizwa .
Ndiyazi ukuba kunjani na ukuziziliza ukwenza oku .
Kodwa ndifuna ukuthi kuyeyona nto imangalisayo onokuyenza .
Khawuthelekelele nje , ukwazi ukuba uYehova uyakholiswa nguwe nokuba ‘ akayi kukha akuyekele okanye akushiye ’ !
Ukuba nabani na ebeya kundibuza enoba ufanele azahlulele na kuYehova , bendiya kuthi ewe !
Kodwa oko musa ukukwenzela ukukholisa omnye umntu .
Kwenze kuba ukufuna . ”
[ Imibhalo esemazantsi ]
Bona inqaku elandulelayo elithi “ Ngaba Ndifanele Ndibhaptizwe ? ”
kwakule nkupho .
Bona isahluko 25 , 26 sencwadi ethi Imibuzo Yabantu Abaselula —⁠ Iimpendulo Eziluncedo , epapashwe yiWatchtower Bible and Tract Society of New York , Inc .
[ Umfanekiso okwiphepha 16 ]
Abantu abaninzi abaselula baya kufanelekela ukubhaptizwa .
Ngaba wena uyakufanelekela ?
Abantu Abaselula Bayabuza . . .
Ukumitha Kwabeshumi Elivisayo — Ifanele Yenze Ntoni Intombazana ?
Ukumitha nokuqhomfa kwabeshumi elivisayo ziingxaki zehlabathi liphela .
Kwaye nangona uninzi lwabafundi bethu ilulutsha olungamaKristu oluthi ngobulumko luziphephe iintlobano zesini ngaphambi komtshato , uVukani !
ukwafundwa zizigidi zabantu abaneemvelaphi ezingafaniyo .
Ngoko ke le ngxubusho ilandelayo ilungiselelwe ukunceda nawuphi na umntu osemtsha ojamelene nengxaki yokuba ngumzali ongatshatanga , ngoxa kwangaxeshanye ibalaselisa imiphumo eyintlekele ebangelwa ziintlobano zesini zangaphambi komtshato .
UANN wathi : “ Ndandineminyaka eli - 15 ubudala yaye ndandimithi .
Ndandingazi ukuba mandenze ntoni na ​ —⁠ ndiqhomfe , ndiphise ngaye lo mntwana , okanye ndenzeni . ”
UAnn wayengomnye nje wamantombazana angaphezu kwesigidi akwiminyaka yeshumi elivisayo awamithayo ngaloo nyaka eUnited States .
Nangona kwiimeko ezimbalwa ezilusizi intombazana imitha ngenxa yokudlwengulwa , ngokuqhelekileyo ukumitha kwabeshumi elivisayo kubangelwa kukuba nenxaxheba ngokuvumayo kwiintlobano zesini ngaphambi komtshato .
* Nokuba imeko iyintoni na , ukumitha kwentombazana engatshatanga kuyenza ijamelane nezinto ezihlungisayo eziliqela ukuba ikhethe kuzo : Ngaba ifanele itshate ?
Ngaba ifanele iphise ngalo mntwana ?
Ngaba ukuqhomfa kusisicombululo ?
Kuyavunywa ukuba , kufuneka abantu ababini ukwenza umntwana , yaye nakanjani na utata womntwana ufanele athwale umthwalo wakhe wembopheleleko .
( Bona ibhokisi . )
Kodwa kwizihlandlo ezininzi , yintombazana ( mhlawumbi ngoncedo lwabazali bayo ) eshiyeka isenza olo khetho lunzima .
Yaye oko yenza isigqibo sako kuya kuba nomphumo ohlal ’ uhlel ongokwasemzimbeni , ongokweemvakalelo nakubumoya bayo nakumntwana emthweleyo .
‘ Ngaba Sifanele Sitshate ? ’
Abaninzi basenokuvakalelwa kukuba ukutshata noyise womntwana kuya kuba sesona sicombululo sifanelekileyo .
Ngapha koko , kuya kuquma intombazana leyo nentsapho yakowayo ekuhlazekeni ebantwini , yaye kuya kuvulel ’ ithuba lokuba lo mntwana akhuliswe ngabazali ababini .
Kodwa umtshato awungozifo zonke .
Esinye isizathu soku kukuba , kuphela yinguquko engokobuthixo enokulungisa okuphosakeleyo emehlweni kaThixo .
* Ngaphezu koko , enyanisweni ukungxamela emtshatweni kunokuzandisa iingxaki zentombazana .
Ekubeni le nkwenkwe nale ntombazana ‘ besesentlahleni , ’ abanakuba sele bekhulile ngokweemvakalelo nto leyo efunekayo ukwenza umtshato uphumelele .
Kusenokuba le nkwenkwe ayingomKristu wokwenyaniso ibe ngaloo ndlela ayifaneleki njengeqabane lomtshato . ​ —⁠ 1 Korinte 7 :⁠ 39 .
UGqr .
Arthur Elster ngokubhekele phaya uthi : “ Ngokufuthi ukuba ngumzali ngaphambi kwexesha kubangela aba tata bashiye isikolo , yaye oko kubabeka kwimeko yokuba bangafumani msebenzi wobugcisa ohlawula kakuhle . ”
Iinzima ezingokoqoqosho ezilandelayo zinokuwutshabalalisa umtshato .
Enyanisweni , olunye uhlolisiso luthi kukho umlinganiselo woqhawulo - mtshato ophakathi kwama - 50 ukuya kuma - 75 ekhulwini kwimitshato ebangelwa kukumitha ngaphambi komtshato !
Umtshato linyathelo elinzulu yaye awufanele ungxanyelwe .
Ngemva kokuwuqwalasela lo mbandela , bonke ababandakanyekileyo basenokuvumelana kwelokuba umtshato awuyi kuba likhondo lobulumko , kuya kulunga ngakumbi ukuba le ntombazana inokukhulisela lo mntwana kwikhaya layo ngoncedo lwentsapho yakowayo kunasemtshatweni ozele iingxaki .
Ukuqhomfa ​ —⁠ Imbono YeBhayibhile
Enye intombazana yathi : ‘ Ndifuna ukwenza okuninzi gqitha ngobomi bam , kwaye umntwana ebengayi kufaneleka . ’
Ngaloo ndlela ukuqhomfa lukhetho lwamantombazana aphantse abe sisiqingatha sesigidi nyaka ngamnye kwelaseUnited States kuphela .
Kodwa ngaba kulungile okanye kufanelekile ukuqhomfa ubomi bomntwana kuba ‘ ebe ngayi kufaneleka ’ kumalungiselelo kabani obuqu ?
Phawula oko iBhayibhile ikutshoyo kwiEksodus 21 : ​ 22 , 23 mayela nobomi bomntwana ongekazalwa : “ Xa athe amadoda abambana ngezihlwitha , agila umfazi emithi , waphuma isisu , akwenzakala nto noko : makahlawuliswe ngenene umfo lowo , . . .
Ukuba uthe wenzakala , [ umama okanye umntwana ongekazalwa ] uze urhole umphefumlo ngomphefumlo . ”
Ewe , ukubulala umntwana ongekazalwa kwakugqalwa njengokubulala !
Enyanisweni , bambi oogqirha bathi umntwana ongekazalwa yimveku nje engekazalwa , okanye iiseli zento engekazalwa ​ —⁠ kungekhona umntu .
Kodwa uThixo uthetha okwahlukileyo .
Kwanemveku esabumbekayo uyigqala njengomntu owahlukileyo , umntu ophilayo !
Ngaba ubani unokuqhomfa ubomi obungekazalwa aze aqhubeke enenkoloseko kaThixo , “ obanika bonke ubomi ” ? ​ —⁠ IZenzo 17 :⁠ 25 .
Incwadi ethi Growing Into Love ithetha ngenye indlela nxamnye nokuqhomfa isithi : “ Nangona imiphumo yokukhawula isenziwa lula ngokuqhomfa , ngokuqhelekileyo ukunqamla ukumitha kuyakhathaza yaye kuyaphazamisa kakhulu . . . .
Umntu okwiminyaka yeshumi elivisayo . . . usenokukholelwa ukuba imveku engekazalwa iyiloo nto eyiyo ​ —⁠ imveku engekazalwa . . .
Kodwa ngaphakathi kuye , akukho nengakanani na ingcaciso engokwasemthethweni enokumenza alibale ukuba imveku engekazalwa awayeyikhawule yayinamandla okuba ibe nobomi . ”
Omnye osemtsha ogama linguLinda wakufumanisa kuyinyaniso oku .
Esoyikela ukuba ukufumana kwakhe umntwana kwakuya kuzisa ihlazo kwintsapho yakowabo , waqhomfa .
Noko ke , ngemva koqhaqho ukhumbula oku : “ Ndaqalisa ukungcangcazela kakhulu kangangokuba andakwazi kuzilawula .
Ndaza ndaqalisa ukulila , yaye ngesiquphe kwandenzakalisa oko kanye ndandikwenzile .
Ndandibulele usana lwam olungekazalwa , omnye umntu ! ”
Ngoku uLinda ucinga ntoni ngokuqhomfa ?
“ Kwakuyeyona mpazamo inkulu yobomi bam bonke . ”
‘ Andinakumnika Okona Kungileyo ’
Abanye oomama abangatshatanga bakhetha ukuphisa ngabantwana babo .
Ngokufuthi bavakalelwa njengoHeather , intombazana ecatshulwe kwiphephancwadi iSeventeen , owathi : “ Maxa wambi kuluxanduva olwaneleyo ukunyamekela isiqu sam , singekathethi nto ngosana oluncinane .
Ngenene ndibathanda kakhulu abantwana , yaye ndiyazithanda iintsana , kodwa ndandisazi ukuba lo mntwana ndandingenakumnika okona kulungileyo . ”
Kuyinyaniso ukuba ukuphisa ngomntwana kulungile kunokuphelisa ubomi bakhe ngokuqhomfa .
Yaye kuyavunywa ukuba , ingcamango yokuzikhulisela umntwana ngokwayo isenokubonakala isoyisa kwintombi eselula nengenamava .
Njengokuba omnye umama ongatshatanga waxelela uVukani ! oku : “ Uthabatha , imbopheleleko enkulu ebangela ubulolo yaye eqobayo yaye efuna ukuzincama okuninzi . ”
Noko ke , khumbula ukuba uThixo umbek ’ ityala umzali ukuba ‘ akabakhathalele abakhe . ’
Kwiimeko ezininzi , bekuya kulunga ngakumbi ngentombazana ukumkhulisa ngokwayo lo mntwana .
Noko ke uAnn , okhankanywe ekuqaleni wenza ukhetho lobulumko ​ —⁠ nangona lwalungelula .
Uthi : “ Ndagqiba kwelokuba ndilugcine usana , abazali bam bandinceda yaye basenjenjalo . ”
Kuyavunywa ukuba , ukuba ngumama ongatshatanga kunzima .
Kodwa akunto ingenakwenzeka , yaye oomama abaselula abaninzi baba ngabazali abaphumelelayo .
Oku kunjalo ngokukhethekileyo ukuba lo mama ungatshatanga ngomthandazo ugqiba kwelokuba amkhulisele umntwana wakhe “ ekuqeqesheni nasekululekeni kweNkosi . ”
* Abazali abaphiwe umntwana basenokukwazi ukumlungiselela kakuhle ngokwezinto eziphathekayo .
Kodwa ngaba baya kulungiselela ulwalathiso lokomoya umntwana alufunayo ukuze akhule emthanda uThixo wokwenyaniso , uYehova ? ​ —⁠ Duteronomi 6 : ​ 4 - 8 .
Yaye , khumbula ukuba nangona umzali ongatshatanga esenokungakwazi ukunika umntwana wakhe okona kulungileyo kwizinto eziphathekayo , unokumnika into ebaluleke ngakumbi : uthando .
“ Ulungile umxhesho womfuno kunye nothando , ngaphezu kwenkomo etyetyisiweyo [ “ eyona nyama ilungileyo , ” Today’s English Version ] kunye nentiyo . ” ​ —⁠ IMizekeliso 15 :⁠ 17 .
Kambe ke , ubuhlungu obuninzi obungeyomfuneko bunokuthintelwa ukuba ubani kwasekuqaleni uyasiphepha isono sokuhenyuza .
* Kodwa ukuba intombazana iye yaphambuka kule nkalo , akuyomfuneko ukuba igqibe kwelokuba akukho nto inokuphinda iyenze ebomini .
Ngokwenza izinto ngobulumko , inokukuphepha ukwandisa isiphoso sayo ize iyisebenzisele okona kulungileyo imeko yayo .
Eneneni , isenokude ifumane uncedo nenkxaso kuThixo , ‘ obaxolela ngokukhulu ’ abo baguqukayo kwikhondo elibi . ​ —⁠ Isaya 55 :⁠ 7 .
[ Imibhalo esemazantsi ]
Ukuziphatha kakubi ngokwesini akunyamezelwa phakathi kwamaNgqina kaYehova , kanye njengokuba kwakunganyamezelwa phakathi kwamaKristu ngenkulungwane yokuqala .
Sekunjalo , abanxaxhayo banokufumana uncedo lwabadala bebandla abanothando .
Ngokuguquka kwikhondo labo elingafanelekanga lehambo , abanjalo banokunandipha ukuxolelwa nguThixo nalibandla lamaKristu .
Ngaphantsi koMthetho kaMoses , uThixo wathi indoda eyayilukuhle intombi enyulu ukuba ilale nayo kwakufuneka iyitshate .
Kodwa loo mthetho wenzelwa iimfuno zabantu bakaThixo phantsi kweemeko zaloo mihla nelo xesha .
Kwaye kwanangoko , umtshato wawungazenzekeli , njengoko uyise wayenokuwalela . ​ —⁠ Bona iqabane lalo lindixesha IMboniselo , kaNovemba 15 , 1989 , “ Imibuzo Evela Kubafundi . ”
AmaNgqina kaYehova ancede iintsapho ezininzi zenza ucwangciso oluthe rhoqo lwemfundo engokweBhayibhile .
Kunokuqhagamshelwana nawo ngokubhalela kubapapashi beli phephancwadi .
Bona isahluko sama - 24 sencwadi ethi Imibuzo Yabantu Abaselula —⁠ Iimpendulo Eziluncedo , epapashwe yiWatchtower Bible and Tract Society of New York , Inc .
[ Ibhokisi ekwiphepha 21 ]
Ukumitha Kwabeshumi Elivisayo — Imiphumo Kumakhwenkwe
Eqhutywa luloyiko ​ —⁠ okanye kukungakhathali kokuzingca⁠ — ​ amanye amakhwenkwe aye angootata ngaphandle kweqhina lomtshato azama ukuziphepha ngokupheleleyo iimbopheleleko zawo .
Enye inkwenkwe eyathi intombazana eyayithandana nayo yamitha yathi : “ Ndasuka ndamxelela ndathi , ‘ Sakube sibonane . ’ ”
Ngethamsanqa , uninzi lwamakhwenkwe ubuncinane lubonakala lufuna ukubandakanyeka kwinzala yalo .
Xa umtshato ubonakala ungacebiseki ( njengokuba ngokufuthi kunjalo ) , uninzi luthembisa ukunceda ngokwasemalini .
Amanye ade athembise ukuba nesabelo ekunyamekelweni kosana kwemihla ngemihla .
Kodwa ngokufuthi imigudu enjalo isuka iphelele emoyeni , itshitshiswa ngumvuzo olinganiselweyo le nkwenkwe enokuwufumana kwanokungabi nawo kwayo kwaphela umonde nobuchule obufunekayo ukuhlangabezana neemfuno zosana oluncinane .
Kwaye , maxa wambi abazali bentombazana baye bakuchase ngokukrakra ukuba le nkwenkwe ibe neenkqubano ezingakumbi nentombi yabo , besoyikela ukuba oku kusengakhokelela ekuziphatheni okubi ngokwesini okungakumbi ​ —⁠ okanye kumtshato wangaphambi kwexesha .
Basenokuyalela ukuba ibe naso nasiphi na isabelo kwizigqibo eziza kwenziwa ngokunxulumene nomntwana , mhlawumbi bemkhuphel ’ ecaleni ngokungenaluncedo njengoko umntwana eqhomfwa okanye kuphiswa ngaye , bephelisa nawaphi na amathuba okuze abe nesabelo kubomi bomntwana anguyise kuye .
Kwelinye icala , eneneni inkwenkwe isenokuvunyelwa ukwakha uthando ngomntwana wayo ​ —⁠ lusuke olo nxibelelwano luqhawulwe ngenkohlakalo xa intombazana itshata ize enye indoda ithabathe indima katata .
Ngoko , ngokungathandabuzekiyo isikhuni sibuya nomkhwezeli nakootata abangatshatanga ngehambo yabo yokungakhathali .
Omnye utata ongatshatanga one - 16 leminyaka ubudala uthi : “ Kukho iimvakalelo ezininzi ongakwaziyo nje ukuhlangabezana nazo .
Kufana nokuba uthandazela ukubuyela kwimeko owawukuyo ngaphambili , kodwa akukho ndlela ongabuyela ngayo . ” ​ —⁠ Iphephancwadi i “ ’ Teen , ” kaNovemba 1984 .
Ukwenza Uphando Ngezilwanyana — Ngaba Kuyintsikelelo Okanye Kusisiqalekiso ?
UKUBA uphakathi kwezigidi ezininzi zabantu abalibona ilanga ngasekuqaleni kwale nkulungwane , usenokuba uyazi kakuhle into yokuba sele uphile ithuba elide lee kunelo belithelekelelwa ngabazali bakho nangugqirha okanye umzalisikazi owayekho xa wawuzalwa .
Ukuba wazalelwa eUnited States , eKhanada , okanye eYurophu , ngowe - 1900 kwakulindeleke ukuba uphile iminyaka emalunga nama - 47 .
Kwamanye amazwe kwakulindeleke ukuba umntu aphile ithuba elingaphantsi koko .
Namhlanje , kumazwe amaninzi kulindeleke ukuba umntu aphile ithuba elingaphezu kweminyaka engama -⁠ 70 .
Kungakhathaliseki ukuba umdala kangakanani na , uphila kwixesha elahlukileyo .
Oomawokhulu okanye ookhokho bakho bazibonela ngawabo amehlo imiphumo engalawulekiyo yezifo ezininzi ezabulala inyambalala yabantu kwisizukulwana sabo .
Ngokomzekelo , ingqakaqa yayisuba imiphefumlo yezigidi ezingenakubalwa minyaka le yaye ishiya izigidi zabanye zineziva zikanaphakade .
Imikhuhlane yayizenzela ​ —⁠ ubhubhani nje omnye kuphela wabulala abantu abazizigidi ezingama - 20 ngonyaka omnye ( ngowe - 1918 - 19 ) .
Ngemva kweMfazwe Yehlabathi I , ubhubhani wesifo seentwala wabulala abantu abazizigidi ezithathu eRashiya .
Lo bhubhani wesifo seentwala wahlasela nakwamanye amazwe amaninzi ebudeni beMfazwe Yehlabathi II .
Kuqikelelwa ukuba abangama - 25 kubantu bonke abali - 100 abasuleleka ebudeni bokuhlasela kwesi sifo seentwala bambatha ingubo kaqaqaqa .
Isifo esoyikekayo sokoma kwamalungu omzimba , kamva esaziwa ngokuba yipoliyo , saphungula inani labemi behlabathi ngokubulala abantu abanokuba ngama - 30 000 minyaka le yaye sashiya abanye abangamawaka beneziphene , ngokukodwa abantwana .
Kwakukho abo babeselula bangazange basinde ekuqubisaneni kwabo okokuqala necesina okanye umqala omhlophe , iscarlet fever okanye imasisi , unkonkonko okanye inyumoniya .
Singatshonelwa lilanga sibala .
Kuzo zonke iintsana ezili - 100 000 ezazalwa ngowe - 1915 , kuqikelelwa ukuba ezili - 10 000 zafa zingekawugqibi unyaka wazo wokuqala .
Amathúmba asebuchotsheni ayengenakutyandwa .
Ubuchule bokuvula imithambo ( arteries ) evingcwe ngamahlwili egazi babungaziwa .
Oogqirha babengenamandla okusindisa amaxhoba esifo sentliziyo , yaye umhlaza wawuzenzela kanobom ngokubulala .
Phezu kwazo nje ezi zibetho zibulalayo eziye zathwaxa ihlabathi ukususela ekuqaleni kwale nkulungwane nangaphambili , ithuba ekulindeleke ukuba umntu aliphile namhlanje liye landa ngeminyaka emalunga nama - 25 .
Ngaloo ndlela , kwimimandla emininzi yehlabathi , umntwana ozalwa namhlanje unethuba lokuphila iminyaka emalunga nama -⁠ 70 .
Ilahleko Eyenziwayo Ukuze Kusindiswe Ubomi
Ngethamsanqa , inkoliso yabantu abaselula abaphilayo namhlanje iye yasinda kwizifo ezininzi ezibulalayo ezabangela ukuba uninzi lookhokho bayo lufe ngaphambi kwexesha .
Kodwa basenokungayoliswa kukwazi ukuba izilwanyana ezininzi ezingabahlobo babantu ​ —⁠ izinja , iikati , imivundla , iinkawu , nazinye⁠ — ​ zenziwa amadini ngenxa yenzululwazi yezonyango ‘ khon ’ ukuze abantu namhlanje babe nokuphila ithuba elide ngakumbi nobomi obusempilweni ngakumbi , ’ njengoko izazinzulu zigwagwisa ngelitshoyo .
Phantse zonke izifo eziye zapheliswa okanye zaba nokunyangeka kule nkulungwane ​ —⁠ ipoliyo , umqala omhlophe , uqilikwane , imasisi , irubella , ingqakaqa nezinye⁠ — ​ ziye zoyiswa ngokusetyenziswa kwezilwanyana ekwenzeni uphando .
Iipilisi zokudambisa iintlungu , ukutofela nokuselisa iyeza , unyango ngemitha nonyango lomhlaza ngemichiza , konke kwavavanywa kwaza kwangqineka kusebenza okokuqala kwizilwanyana .
Yaye ezi zezimbalwa nje zeendlela zonyango .

UGqr .
Robert J .
White , oyingcaphephe edumileyo yemithambo - luvo wathi , “ Phantse akukho lunyango lubalaseleyo okanye umgaqo wezotyando kunyango lwezi mini obunokuveliswa ngaphandle kokusetyenziswa kwezilwanyana ekwenzeni uphando . ”
“ Ukusetyenziswa kwezinja nezinye izilwanyana kwakhokelela ekuvelisweni kweyeza lokunyanga isifo seswekile , kutyando lwentliziyo , ekuvelisweni kwesixhobo esilawula ukusebenza kwentliziyo nasekufakweni kwelinye ilungu emzimbeni womntu .
Ipoliyo . . . phantse ukuba ipheliswe ngokupheleleyo eUnited States ngokusetyenziswa kwamayeza okugonya awabonwa esebenza ngokugqibeleleyo kwiinkawu .
Ngokusebenza ngezilwanyana , abaphengululi baye bawunyusa umlinganiselo wokunyanga abantwana abahlaselwa yilymphocytic leukemia ebulalayo ukususela kwisine ekhulwini ngowe - 1965 ukusa kuma - 70 ekhulwini namhlanje , ” watsho njalo lo gqirha ukwamnye .
Indima yokusebenza ngezilwanyana ekwenzeni uphando ingqinwa nguHarold Pierson , owayencedisa kwilebhu nowayesebenza ngaphantsi koGqr .
F .
C .
Robbins kwiYunivesithi iWestern Reserve , eCleveland , eOhio , eUnited States .
Waxelela uVukani !
ukuba ucwangciso lwabo lokufumana iyeza eliselwayo lokuthintela ipoliyo lwabandakanya ukusetyenziswa kwezintso zenkawu .
Isicwili esasithatyathwe kwintso enye sasinokusetyenziswa izihlandlo ezingamawaka ekwenziweni kovavanyo .
Wacacisa esithi : “ Ezo nkawu zaziphathwa njengabantu yaye xa zityandwa kwakusoloko kubulawa iziva - mvo zazo .
Ngokuqinisekileyo le yayingeyonkohlakalo yangabom .
Noko ke , ngenxa yokuba zathi zatyandwa , zaba ngamaxhoba angazithandeliyo enkohlakalo yenzululwazi . ”
Utyando Lwentliziyo Nesifo Sika - Alzheimer
Umphumo ongqalileyo wokusetyenziswa kwezilwanyana ekwenzeni uphando , ube kukuveliswa kobuchule obutsha kwezotyando ukuze kuvulwe imithambo evingcwe lulwelo lotywala olutyekezwayo , ngaloo ndlela kuthintelwa izifo ezininzi zentliziyo ​ —⁠ unobangela wokufa onkqenkqeza phambili kwelaseNtshona .
Ngokwenza ulingelo kwizilwanyana kuqala , oogqirha bafunda indlela yokususa ngokunempumelelo amathumba amakhulu kubuchopho bomntu nokubuyiselwa kwakhona kwamalungu anqumkileyo ​ —⁠ iingalo , imilenze , izandla neminwe .
UGqr .
Michael DeBakey , owenza utyando lokuqala olwaphumelelayo kwimithambo yentliziyo , wathi : “ Kwelam icala lokwenza uphando ngezonyango , phantse yonke inkqubela yokuqala kutyando lwentliziyo nemithambo yayo yayisekelwe kulingelo olwenziwa ngezilwanyana . ”
Ethetha ngesifo sika - Alzheimer , uGqr .
Zaven Khachaturian weZiko Lesizwe Lokunyamekela Abakhulileyo laseUnited States wathi : “ Kwiminyaka esibhozo edluleyo , sasikwelona nqanaba liphantsi .
Kuye kwakho inkqubela engakholelekiyo ekuphandeni ngesifo sika - Alzheimer ngenxa yokuzibhokoxa kwethu kuphengululo olusisiseko ngokuphathelele ukusebenza kwengqondo olwaqaliswa ngeminyaka yee - 1930 . ”
Owona msebenzi mkhulu wabandakanya izilwanyana , yaye ugqirha waphawula ukuba zinendima ephambili kwinkqubela eyenziwayo .
UGawulayo Nedumbe
Olona phando lubaluleke gqitha ngoku , nolubangela ukuba izazinzulu neengcali zokugonyela izifo zingalali buhlayo , kukufuna iyeza lokulwa isifo esoyikekayo uGawulayo , eso zimbi zeengcaphephe ziqikelela ukuba ngowe - 1991 siya kuqengq ’ ugodo kubantu abamalunga nama - 200 000 eUnited States kuphela .
Ngowe - 1985 izazinzulu kwiZiko Lenqila Lokuhlolisisa Izilwanyana laseNew England zaphumelela ekufumaneni intsholongwane eyiSTLV -⁠ 3 ( iSAIDS , uhlobo oluthile lukaGawulayo ) kuhlobo lweenkawu oluyimacaque nasekuyisebenziseni kwezinye .
UGqr .
Norman Letvin , oyingcali yokugonyela izifo kwiZiko Lenqila Lokuhlola Izilwanyana watyatyadula wenjenje : “ Ngoku njengoko le ntsholongwane iye yafunyanwa , sikho isilwanyana esiza kusisebenzisa ukuze sivelise amayeza okugonya iinkawu nabantu .
Kuyinto enokwenzeka ukufunda okuninzi gqitha kwizilwanyana ezimbalwa kakhulu kuhlolisiso olucwangcisiweyo kunokuba ubunokwenjenjalo ekuqwalaseleni amakhulu abantu abanoGawulayo . ”
OoGqirha kwiZiko Lenqila Elilihlola Izilwanyana likaYerkes kwiYunivesithi iEmory eAtlanta baba ngabokuqala ukubonisa ukuba , ngokuhlolisisa kwabo besebenzisa uhlobo lweenkawu ekuthiwa ziirhesus , yinto ekunokwenzeka ukufakwa kwesicwili esivelisa idopamine ebuchotsheni njengendlela yokunyanga idumbe .
Ukususela ngowe - 1985 iingcali zokutyanda imithambo - luvo bezisenza utyando ebantwini kwiSibhedlele seYunivesithi yase - Emory .
OoGqirha banoluvo lokuba oku kunokukhokelela kwindlela yokufumana unyango lwesi sifo .
Umntu uye waphethukela kwizilwanyana kwilinge lakhe lokufumana iimpendulo kwimibuzo edidayo engendlela yokuphucula nokuzimasa , kwanokuba kokwexeshana nje , ubomi bakhe obungafezekanga .
Noko ke , ukusetyenziswa kwezilwanyana ekwenzeni uphando ngezonyango kuphakamisa iimbambano eziphawulekayo zemilinganiselo yokuziphatha ezo kungeyondlwan ’ iyanetha ukuzicombulula .
[ Ibhokisi ekwiphepha 5 ]
Ukwenza Uphando Ngezilwanyana — Kudala Kusenziwa
UKUSETYENZISWA kwezilwanyana okwandileyo ngoogqirha nazizazinzulu ukuze ziqonde ukusebenza kwamalungu omzimba womntu asinto efike kule nkulungwane yama - 20 .
Izilwanyana bezisetyenziswa ekuphandeni ngezonyango kangangeminyaka ubuncinane engama - 2 000 .
Kwinkulungwane yesithathu Ngaphambi kweXesha Eliqhelekileyo , eAlexandria , eYiputa , iingxelo zibonisa ukuba isithandi sobulumko nesazinzulu uErasistratus sasebenzisa izilwanyana ukuhlolisisa ukusebenza komzimba saza sakufumanisa kusebenza nasebantwini .
Kwinkulungwane yesine , isazinzulu esingumGrike nesidumileyo uAristotle ngokuhlolisisa kwakhe izilwanyana waqokelela inkcazelo ebalulekileyo mayela nokwakhiwa nokusebenza komzimba womntu .
Kwiinkulungwane ezintlanu kamva ugqirha Galen waseGrisi wasebenzisa iinkawu neehagu ukuze angqine ingcamango yakhe yokuba imithambo ihambisa igazi kungekhona umoya .
Ukwenza Uphando Ngezilwanyana — Iindlela Zokusabela Ngogonyamelo
UKUBA inani elichanileyo lezilwanyana ezizitho zine ezisetyenziswa kumalingelo enziwa kwilebhu nekuvavanywa kuzo ukusebenza kwamayeza athile belinokubalwa , isimbuku sehlabathi lonke ngonyaka besiya kuba sesikhwankqisayo .
Kuqikelelwa ukuba ubuncinane izilwanyana ezili - 17 lezigidi ​ —⁠ izinja , iikati , iiprimates , iiguinea pig nemivundla⁠ — ​ zisetyenziswa nyaka ngamnye eUnited States kuphela .
Kweli nani kusetyenziswa amabuzi neempuku ezingama - 85 ekhulwini .
Ekubeni kungekho zingxelo zichanileyo zeendawo ezisetyenziselwa kuyo ezi zilwanyana okanye ubungakanani bazo , zimbi iingcali ziwajonga la manani njengolona qikelelo lwakha lwaphantsi .
Yimbi imithombo ithi isimbuku saseUnited States sisondele kwikhulu lezigidi .
Ngaba la manani uwafumanisa esothusa ?
Nangona ukwenziwa kwezi zilwanyana amadini bekukokwenjongo ethile , ngaba ukucinga nje ngako kuyakuhlasimlisa ?
Ngaba oku kubulawa kwazo ukujonga njengokungafanelekanga ?
Izigidi zabantu ziyakucekisa ukusetyenziswa kwezilwanyana ekwenzeni uphando .
Bambi bema ngelithi ukusetyenziswa kakubi kwezilwanyana kulucalucalulo ( speciesism ) .
Umntu onolu hlobo localucalulo ngulowo “ ocingela kuphela izilangazelelo zohlobo lwakhe nonekhethe kwizilangazelelo zolunye uhlobo . ”
( Point / Counterpoint Responses to Typical pro - Vivisection Arguments ) Ngokutsho kwabantu abalwela amalungelo ezilwanyana , abo bantu banekhethe “ bakholelwa kwelokuba isiqhamo siyayingxengxezela indlela esifikelelwa ngayo , nokuba kumelwe kwenziwe ububi [ kwizilwanyana ] ukuze kulungelwe [ abantu ] . ”
Kwelinye icala , imbono yenzululwazi ishwankathelwa kule mibuzo ilandelayo : Ngaba uyayicaphukela inkqubo ekhuthaza ukubulawa kwezilwanyana khon ’ ukuze oogqirha babe nokufunda iindlela ezintsha zobugcisa zokutyanda abantu okanye zokuthintela ukusasazeka kwezifo ezibulalayo ?
Ngaba ukulungele ukuzikwaya iziyobisi namayeza amatsha okusindisa ubomi ngenxa yokuba usazi ukuba aqala ngokuvavanywa kwizilwanyana ?
Ngaba ubuya kukulungela , ude ukhethe ukuba kusetyenziswe umntwana okanye umzali wakho ophilayo kodwa ofe ingqondo ekwenzeni ulingelo lotyando kunokuba kusetyenziswe isilwanyana ?
Yaye okokugqibela , intsinda - badala yile : Ukuba uphando olwenziwa kwizilwanyana belunokusindisa wena okanye umntu omthandayo kwisifo okanye ukufa okuthuthumbisayo , ngaba ubuya kukubhebhetha unembono yokuba ukusebenzisa isilwanyana ukuze kusindiswe umntu kuyinto embi ?
Bambi bebeya kuthi ukucombulula esi sintsompothi asikokuphuca .
Umbutho Olwela Inkululeko Yezilwanyana
Sekunjalo , ebudeni beminyaka elishumi yee - 1980 , kwabakho uluvo olukhulayo oluchasene nokusetyenziswa kwezilwanyana ekwenzeni uphando .
Namhlanje olo luvo luye lwaguqukela ekubeni luthotho lweentlangano ezikhutheleyo ehlabathini lonke neziya zisiba namandla yaye zisiba ninzi .
Zithetha zophele zisithi mayipheliswe ngokupheleleyo into yokusetyenziswa kwazo zonke izilwanyana kulingelo lwezonyango okanye elebhu .
Abantu abalwela amalungelo ezilwanyana basebenzisa uqhankqalazo lwasezitratweni , amagunya ezobupolitika , amaphephancwadi namaphephandaba , oonomathotholo noomabonwakude , yaye , kuphawuleka ukuba ubukhulu becala , basebenzisa izigalo nogonyamelo ekuvakaliseni izimvo zabo .
Omnye umntu olwela amalungelo ezilwanyana nodumileyo waseKhanada watyatyadula wenjenje ngalo mbutho wenkululeko : “ Unwenwa okomlilo wedobo eYurophu , eOstreliya naseNew Zealand .
Amazwana athabatha amanyathelo angqongqo .
Wanda ngokuphawulekayo eKhanada .
Kukho amaqela eentlangano zwenibanzi yaye ihlabathi liphela lime bume ekuxhaseni imibutho engakumbi ewalwela ngokungqongqo amalungelo ezilwanyana . ”
Yimbi yale ‘ mibutho ewalwela ngokungqongqo amalungelo ezilwanyana ’ ikulungele ukusebenzisa ugonyamelo ekuxhaseni ikhondo layo .
Ebudeni beminyaka embalwa edluleyo , ubuncinane ngamaziko ezophando angama - 25 eUnited States athe atshatyalaliswa ngamaqela alwela amalungelo ezilwanyana .
Amaziko olingelo aseyunivesithi aye aqhushunjiswa .
Olu hlaselo luye lwabangela umonakalo odla izigidi zeerandi .
Kuye kwatshatyalaliswa iingxelo ezibalulekileyo nenkcazelo exabisekileyo .
Izilwanyana ebeziza kusetyenziselwa uphando ziye zabiwa zaza zakhululwa .
Kwelinye lamanyathelo anjalo , kwatshatyalaliswa inkcazelo engophando oluxabisekileyo olungobumfama beentsana .
Kuye kwakrotyozwa izixhobo ezibiza imali eninzi ezixabisa amakhulu amawaka eerandi .
Kwileta eyashicilelwa ngamaphephandaba eyayibhalelwa amagosa aseYunivesithi neziko leendaba , elinye iqela lomkhosi laliqhayisa ngelokuba ukutshabalalisa isibonakhulu esibiza ama - R25 000 ngemizuzwana nje emalunga neli - 12 ngentsimbi ebiza i - R10 “ kwakuyinzuzo encumisayo kuhlaselo lwethu . ”
Kwezinye iindawo ekwenzelwa kuzo uphando , oogqirha nezazinzulu bazifumana ifayile nezinto zokwenza uphando zinkone ligazi yaye izibhengezo zemibutho zibhalwe ngepeyinti ezindongeni .
Enye ingxelo ithetha “ ngokuhlaselwa , kuquka ukusongelwa ngokubulawa , kwezazinzulu neentsapho zazo . ”
EUnited States , abantu abalwela amalungelo ezilwanyana baye bakhupha izisongelo ezininzi zokufa okanye zokusebenzisa ugonyamelo kwizazinzulu .
Kwiziko losasazo laseLondon iBBC kowe - 1986 , omnye umsasazi wathi : “ Okwenza abalweli bamalungelo ezilwanyana babe yimbumba yamanyama lulweyiseko lokuba inyathelo elingqalileyo ​ —⁠ ukutshatyalaliswa kwempahla , kwanobomi⁠ — ​ kuyangxengxezeleka ngokokuziphatha kwidabi lokukhulula izilwanyana . ”
Enye inkokeli yombutho wokulwela izilwanyana yathi : “ Akukabikho mntu wenzakeleyo kodwa oko kukudlala ngomlilo . . .
Ngathuba lithile omnye uya kuziphindezela yaye kusenokubakho iingxwelerha ebantwini . ”
Ngowe - 1986 , kudliwano - ndlebe olukwalunye , le nkokeli yombutho wenkululeko yezilwanyana yaxela kusengaphambili ukuba eBritani naseNtshona Jamani kobakho ugonyamelo .
Iziganeko zokuqhushunjiswa kweebhombu nogonyamelo ziye zamngqina enyanisile .
EUnited States , sele enziwe amalinge okubulala enye indoda enenkampani eyenza ulingelo ngezilwanyana .
Inyathelo elikhawulezileyo elathatyathwa ngabakwantsasana lilo elayisindisayo ekubeni ingahlaselwa ngeebhombu .
Noko ke , asingabo bonke abantu abalwela inkululeko yezilwanyana abahambisanayo nolu gonyamelo lungekho mthethweni .
Kutheni Bekuchasile Nje Oku ?
Ngokutsho kweJournal of the American Medical Association , “ intlaninge yabantu abaxhalatyiswe kukusetyenziswa kwezilwanyana ekwenzeni uphando lwezonyango inokwahlulahlulwa ibe ngamaqela amabini : ( 1 ) ngabo baxhalabele impilontle yezilwanyana abangayichasanga into yokwenziwa kophando lwezonyango kodwa bafuna ukuqinisekiswa ukuba izilwanyana ziphathwa njengabantu kangangoko kunokwenzeka , into yokuba inani lezilwanyana ezisetyenziswayo lelona lincinane nelifuneka ngenene , nokuba izilwanyana zisetyenziswa kuphela xa kuyimfuneko . ”
Ngokutsho kophengululo lwakutshanje , eli qela alithethi kakhulu .
Iqela lesibini , ngokutsho komthombo ofanayo , “ ngabo bazixhalabise ngamalungelo ezilwanyana nabeme entla bengayifuni kwaphela into yokusetyenziswa kwezilwanyana kuphando lwezonyango . ”
Omnye wababambiseneyo kulwalathiso lweqela elinjalo wathi , “ Izilwanyana zinamalungelo asisiseko nangenakohluthwa kuzo .
Ukuba isilwanyana siyakwazi ukuva iintlungu okanye imvakalelo yokoyika , ngoko sinalo ilungelo lokuba zingenziwa ezo zinto kuso . ”
Omnye ummeli wathi , “ Akukho sizathu sisengqiqweni sokuthi umntu unamalungelo akhethekileyo .
Umntu , ihagu , inja nenkwenkwe kuyinto nje enye .
Zonke zizilwanyana ezanyisayo . ”
Abantu abaninzi abalwela inkululeko yezilwanyana nabeyiseke ngokupheleleyo abahambisani nokusetyenziswa kwezilwanyana ukulungiselela ukutya , izambatho , imidlalo kwanokuba nje zibe zizilwanyana ezingamaqabane .
Ababambisi beentlanzi baye bantywiliselwa emanzini ngabo bachaseneyo nokubanjiswa kweentlanzi zize zityiwe .
Abantu abanxiba iidyasi zoboya nezambatho zezikhumba baye bathukwa ezitratweni .
Kuye kwaqhekezwa kwiivenkile kwaza kwatshatyalaliswa iidyasi ezinoboya nezibiza imali ngabo banembono ebaxiweyo ngokusetyenziswa kwezilwanyana nokuxhatshazwa kwazo .
Omnye wathi , “ Kwisidlo sam sakusasa andisoze ndiwatye amaqanda okanye ndinxibe impahla eyenziwe ngesikhumba . ”
Incwadi eyathunyelelwa amalungu nguMbutho Wezobuntu welaseUnited States yalumkisa ngelithi , “ Phantse kuyo yonke ibacon nakuwo onke amaqanda abonakala emsulwa , kukho imbali ende efihlakeleyo yentlungu enganyamezelekiyo . ”
Izaliswe yimifanekiso yeehagu neenkuku ezivalelwe kwiihoko nakwizindlwana ezincinane , le ncwadana yathi ezi meko , eziqhelekileyo kwimizi - mveliso yenyama yehagu neyenkuku , zenza ukuba “ isidlo sebacon namaqanda sibe ‘ sisidlo sakusasa senkohlakalo . ’ ”
Ngokucacileyo , kukho iimvakalelo ezinamandla nezokunyaniseka ezibandakanyekileyo ekukhuselweni kwamalungelo ezilwanyana .
Amabali Ahlasimlisayo
Inyambalala yabantu ikholelwa kwelokuba ukuchaswa kokusetyenziswa kwezilwanyana ekwenzeni uphando kungxengxezeleka ngokupheleleyo .
Enye yeemeko ezingathandeki gqitha yayibandakanya iLebhu Ephanda Ngokwenzakala Kwentloko kwiyunivesithi edumileyo yaseMerika .
Iikhasethi zevideo ezabiwayo ezathatyathwa ebudeni bokuhlasela kweqela elimela inkululeko yezilwanyana zabonisa “ iinkawu zibethekiswa ngeentloko kumatshini wokuntlitha , abantu abenza uphando bomile yintsini ngenxa yokuxhuzuxhuzula kwezi zidalwa zonakaliswe ubuchopho , ” ngokutsho kwengxelo yephephancwadi iKiwanis kaSeptemba 1988 .
Oku kwakhokelela ekubeni urhulumente arhoxe ekuxhaseni le lebhu ngemali .
Kukwakho novavanyo lwenkohlakalo lweDraize , oluqheleke gqitha kwimizi - mveliso yeziqholo , isepha yeenwele , isicocisisi nesoda .
Olu vavanyo lusetyenziselwa ukulinganisa umonakalo ezi mveliso ezisenokuba nawo emehlweni omntu .
Ngokomzekelo , imivundla eluhlobo lwealbino emithandathu ukusa kwesithoba ibekwa koomatshini abavumela ukuba kuvele iintloko neentamo zayo kuphela .
Oku kubangela ukuba ingakwazi ukuzityikitya amehlo emva kokuba kugalelwe loo mchiza uvavanywa kuyo .
Ingxelo ithi le mivundla iyagxwala ngenxa yeentlungu .
Kwanabaphandi abaninzi baluthiy ’ egazini olu hlobo lovavanyo yaye bazama ukukuphelisa ukusetyenziswa kwalo .
Imibutho elwela amalungelo ezilwanyana iye yabhala amabali amaninzi ahambis ’ umzimba avela kwiilebhu ezenza uphando ngokusebenzisa izilwanyana .
Abantu abalwela inkululeko yezilwanyana abanayo ingcamango ephakamileyo kaGqr .
Robert White ocatshulwe ngaphambili .
UMbutho Ochasene Nokutyandwa Kwezilwanyana Eziphilayo eMerika wabhala ukuba yena “ ungumtyandi wezilwanyana eziphilayo waseCleveland ongathandwayo nofakele iintloko zeenkawu yaye ugcine ubuchopho beenkawu buphila bukulwelo , ebususile emzimbeni . ”
Njengokuba kudla ngokuba njalo kumaqela aphikisanayo , kukho izimvo ezibaxiweyo macala omabini , kuze ke kubekho abo bazama ukubona okona kulungileyo baze bashenxise eyona miphumo mibi .
Ngokomzekelo , ngaba kukho naziphi na ezinye iindlela ezisebenzayo kunokwenza ulingelo ngezilwanyana ?
Ngaba ukugatywa ngokupheleleyo kokusetyenziswa kwezilwanyana ekwenzeni uphando kuphela kwesicombululo esisebenzayo nesilungeleleneyo ?
Inqaku lethu elilandelayo liya kuqwalasela le mibuzo .
[ Ibhokisi ekwiphepha 9 ]
Iimbono Ezahlukahlukeneyo
“ NDIKHOLELWA kwelokuba izilwanyana zinamalungelo lawo , nangona ahlukile kwawethu , nawo angenakuhluthwa kuzo .
Ndikholelwa kwelokuba izilwanyana zinelungelo lokungangcungcuthekiswa , lokungoyikiswa okanye ukuhluthwa into ethile emzimbeni loo nto isenziwa sithi . . . .
Zinelungelo lokungathuthunjiswa nangayiphi na indlela ukwenzela ukutya , ukuzonwabisa okanye nayiphi na enye injongo . ” ​ —⁠ NguRoger Caras , oyingcali kwezendalo , kwiZiko Leendaba iABC - TV , eUnited States ( Newsweek , kaDisemba 26 , 1988 ) .
“ Xa sikhangela ngeliso elingenagxeke , andinakuyibetha ngoyaba impumelelo enkulu nentle ebekho ngenxa yophando .
Ukugonya , ukunyanga , ubugcisa botyando nemigaqo eveliswe kwiilebhu iye yalandisa ngokuphawulekayo ithuba lobude bobomi kwinkulungwane edluleyo . . .
Ngenxa yoku , ukungazisebenzisi izilwanyana ekwenzeni uphando kunokubonwa njengokhetho olungelolwabuntu : Sasinayo indlela yokufunda ukuphelisa izifo kodwa asayisebenzisa . ” ​ —⁠ NguMarcia Kelly , kwiHealth Sciences , eKwindla ngowe - 1989 , kwiYunivesithi yaseMinnesota .
“ Ndithi ‘ Mayiphele ’ into yokwenza ulingelo ngezilwanyana .
Kungekuphela nje ngenxa yemilinganiselo efanelekileyo , kodwa ngokuyintloko ngenxa yezizathu ezingokwenzululwazi .
Kuye kwabonakaliswa ukuba imiphumo ebakho ngenxa yolingelo ngezilwanyana ayisebenzi nangayiphi na indlela ebantwini .
Kukho umthetho wemvelo onxulumene nemetabolism [ ukuguquka kokutya emzimbeni kube yimichiza ] . . . ekuthi ngayo ukusebenza kwamachiza kwizidalwa zohlobo oluthile , kungafani nendlela asebenza ngayo kwizidalwa zolunye uhlobo . . . .
Ukwenza ulingelo ngezilwanyana kuphosakele , akuloncedo , kubiz ’ imali yaye ngokungakumbi kuyinkohlakalo . ” ​ —⁠ NguGianni Tamino , onguMphengululi kwiYunivesithi yasePadua , isikolo esiphambili sezonyango eItali .
[ Umfanekiso okwiphepha 7 ]
Imivundla egciniweyo nesetyenziselwa uvavanyo lwakwaDraize emehlweni
[ Inkcazelo ]
PETA
[ Inkcazelo Ngomfanekiso okwiphepha 8 ]
UPI / Bettmann Newsphotos
Ukwenza Uphando Ngezilwanyana — Imbono Elungeleleneyo
NANGONA kusenokuphikiswana ngelahleko ekhoyo , abantu abaninzi bakholelwa kwelokuba ukusetyenziswa kwezilwanyana ekwenzeni uphando kuye kwaluzisela ingenelo enkulu uluntu .
Kwanabo bakhuthaza ukusetyenziswa kogonyamelo ngokuchasene nokusetyenziswa kwezilwanyana ekwenzeni uvavanyo baye bangenelwa kolu lwazi nemigaqo yotyando emitsha yezonyango kwanakwiziyobisi zokulwa nezifo .
UMartin Stephens woMbutho Wezobuntu eUnited States wathi : “ Simele sinyaniseke size sivume ukuba kuye kwakho iingenelo ezithile ngokusetyenziswa kwezilwanyana ekwenzeni uphando .
Kodwa olona sukelo lwethu lukukusetyenziswa ngokupheleleyo kwezinye izinto endaweni yezilwanyana . ”
( IParade Magazine , kaOktobha 9 , 1988 ) UVicki Miller , ongumongameli woMbutho Wezobuntu eToronto , wathi : “ Ndiyavuma ukuba ukusetyenziswa ngokunengenelo kwezilwanyana kwaqaliswa ekuqaleni kwale nkulungwane .
Ukunyangwa ngokufanelekileyo kwesifo seswekile kwafumaneka ngokusetyenziswa kwezilwanyana ekwenzeni uphando .
Kodwa oku akuseyomfuneko ngoku ekubeni sinabo bonke obunye ubugcisa esingabusebenzisa . ” ​ —⁠ The Sunday Star , yaseToronto , eKhanada .
Lo mhlalutyi ukwamnye wabuzwa indlela ebeya kubaphendula ngayo abo baphikisa ngokuthi : Ukuba ibuzi limele life ukuze kusindiswe ubomi bosana , malife ke .
Ukuba izilwanyana azisetyenziswa ukwenza uphando , iintsana mazife ukuze kusindiswe amabuzi .
Impendulo yakhe ekwiGlobe and Mail yaseToronto yayisithi : “ Yimbambano ebandakanya iimvakalelo , yaye xa izinto zijongwa ngolo hlobo phantse kube nzima ukuyoyisa . . .
Nguloo khetha oyikhethayo phakathi kwempuku nosana yaye ngalo lonke ixesha uyoyisakala . ”
Lo mbuzo ubuziwe kwinqaku elandulelayo : “ Ukuba uphando olwenziwa kwisilwanyana lunokukusindisa wena okanye umntu omthandayo kwisifo okanye ukufa okuthuthumbisayo , ngaba ubuya kulugatya ? ”
UJohn Kaplan , ongunjingalwazi wezomthetho kwiYunivesithi yaseStanford , eKhalifoniya , wabhala impendulo kwinkupho kaNovemba 1988 yephephancwadi iScience : “ Abo bangahambisaniyo nokusetyenziswa kwezilwanyana ekwenzeni uphando bebengasoloko benamathele kuloo mgaqo yaye ababayalelanga oogqirha babo ukuba bangayisebenzisi imiphumo yophando lwezonyango olwenziwa ngezilwanyana xa beluya kuba lolwengenelo kubantu ababathandayo okanye kubo .
Yaye bengakulungele nokuzincama iingenelo zayo nayiphi na inkqubela yexesha elizayo ebakho ngokusetyenziswa kwezilwanyana ekwenzeni uphando .
Sinokuyincoma imigaqo enyanzelisa amaNgqina kaYehova ukuba alwale utofelo - gazi . . . neyabo bakuchasileyo ukuzingelwa kwezilwanyana ezinoboya into yokuba bengazinxibi izambatho ezenziwe ngoboya .
Kodwa simele siyilwe ngamandla ingcamango ekhokelela abo bakuchasileyo ukusetyenziswa kwezilwanyana ekwenzeni uphando ukuba balandele ikhondo labo kungekhona ngokumisela umzekelo woko bafuna kwenziwe kunoko ngokusebenzisa ukunganyaniseki besilwela ukubandeza wonk ’ ubani iingenelo . ”
Umhleli wephephancwadi iScience kaMatshi 10 , 1989 wabhala oku : “ Uluntu lumele lwaziswe ukuba ngophando olwenziwa kwizilwanyana kukwancedakala nezinye izilwanyana .
Enyanisweni , iyeza lokugonyela ulindipasi , intsholongwane ebulala izigidi zeenkomo ngokuthe ngcembe nebangela iintlungu , lafunyanwa ngokwenza ulingelo kwizilwanyana ; yeza elo ngoku elisetyenziswa yiNtlangano Yehlabathi Yezempilo kwizigidi zeenkomo eAfrika . ”
Imbono YeBhayibhile
Ngemva koMkhukula wehlabathi lonke womhla kaNowa , uYehova uThixo wanika uNowa nenzala yakhe lo mthetho , osebenza nakwisizukulwana sethu : “ Zonke izinambuzane eziphilileyo mazibe kukudla kuni ; njengomfuno oluhlaza , ndininikile oko konke .
Yinyama yodwa enomphefumlo wayo , enegazi layo , eningasayi kuyidla . ”
Izikhumba zezilwanyana zazikwanokusetyenziselwa ukwambatha .
Oku kwakungayi kuba kukwaphulwa kolawulo uThixo alunika umntu phezu kwezilwanyana . ​ —⁠ Genesis 3 :⁠ 21 .
Iphephancwadi uVukani !
kaDisemba 8 , 1980 , lathi : “ Ukuba izilwanyana zinokusetyenziselwa ukutya kokuxhasa ubomi babantu , kubonakala kusengqiqweni ke ukuzisebenzisa kwimifuniselo yezamayeza ukusindisa ubomi .
Phofu ke , oku asikokunikela imvume kwimifuniselo egabadeleyo nengenaxabiso ngokufuthi , ephindaphindwayo nebandakanya intlungu enkulu . ”
Ngokuqinisekileyo , ngokwembono yeBhayibhile , inkohlakalo yokuswela intliziyo ngakwizilwanyana ayinakuthethelelwa . ​ —⁠ Eksodus 23 : ​ 4 , 5 , 12 ; Duteronomi 25 :⁠ 4 ; IMizekeliso 12 :⁠ 10 .
Oogqirha nezazinzulu ezininzi bayavuma ukuba kukho okuthile okulungileyo okuye kwabakho ngenxa yokungafuni nokuva nto kwabo bachasene nokusetyenziswa kwezilwanyana ekwenzeni uphando .
Esinye isazinzulu savuma sisithi , “ Iingongoma ezininzi gqitha eziphuhliswa yimibutho enyamekela izilwanyana zibaxiwe kodwa ziyinene . ”
Isazinzulu saseMerika uJeremy J .
Stone savakalisa oku , “ Ubomi neentlungu eziviwa zizilwanyana ngokuqinisekileyo zimele zithethe lukhulu . ” Ingcaphephe kwezemithambo - luvo yaseBritani uGqr .
D .
H .
Smith yavuma isithi , “ Lumbi ulwazi lunokufumaneka ngelahleko enkulu gqitha . ”
UGqr .

J .
B .
Wyngaarden wamaZiko Esizwe Ezempilo kwelaseUnited States wathi , “ Siyahambisana nomnqweno wokwenza ukuba uphando lungabi buhlungu kangako , ukuzinyamekela izilwanyana nokunciphisa inani lazo elisetyenziswa kulingelo . ”
Yaye omnye olwela amalungelo ezilwanyana wavuma : “ Phantse kwakudla ngokuba libhongo ukusetyenziswa kwezilwanyana yaye kungacingwa nento le ngako .
Namhlanje , ukucinga ngezinye iindlela ezinokusetyenziswa kujongwa njengento ekufuneka yenziwe . ”
Ukuthi “ ezinye iindlela ” kulibinzana eliyintloko .
Izazinzulu ziyavuma ukuba azinakuze zifikelele kwinqanaba lokukuyeka ngokupheleleyo ukusebenzisa izilwanyana kuphando , kodwa xa kunokwenzeka zisoloko zikhangela ezinye iindlela .
Ngokomzekelo , imivundla ayisasetyenziselwa ukuthintela ukumitha komntu , ekubeni umgaqo wokusetyenziswa kwamachiza ngoku ufumaneka .
Iiguinea pig alusasetyenziselwa ukufumana intsholongwane ebangela isifo sephepha .
Iindlela zenkqubela ngoku ziyazisindisa ezi zilwanyana ebeziya kuthi ukuba bekungenjalo zife .
Eminye imigaqo yokusetyenziswa kwenkqubela ngezicwili iye yakuthabathel ’ indawo ukwenziwa kovavanyo kwiimpuku ezithile .
Yaye imivundla emininzi ebibethekiswa koomatshini kuvavanyo olubuhlungu lweDraize isenokusinda ngenxa yenye indlela yokusetyenziswa kwenwebu yeqanda lenkuku njengendlela yokuvavanya .
Ngokuqininisekileyo , abantu abavakalelwayo ngobuhlungu obuviwa zizilwanyana banethemba lokuba kuya kufunyanwa ezinye iindlela ezingakumbi , yaye ngokukhawuleza .
Noko ke , enye indlela eyeyona ibalaseleyo kunokuvavanywa ngezilwanyana iya kuba yiloo paradisi yasemhlabeni ekudala ilindelwe leyo amaKristu okwenyaniso ebeyithandazela .
UYehova uThixo , onguMdali onothando , uthembise ukuba zonke izifo nokufa ziya kushenxiswa ngokupheleleyo .
Kwihlabathi elitsha elithenjiswe nguThixo , umntu nezilwanyana baya kuba seluxolweni ngonaphakade , yaye akukho nto iya kuboyikisa .
Akusayi kubuya kubekho zifo yaye ngaloo ndlela akusayi kubakho mfuneko yokwenza ulingelo ngezilwanyana .
Inkohlakalo iya kuphoswa kwelokulibala . ​ —⁠ Isaya 25 :⁠ 8 ; 33 : ​ 24 ; 65 : ​ 25 ; Mateyu 6 : ​ 9 , 10 .
‘ Uzazi Zonke Iimpendulo ZeBhayibhile ’
Kwithuba elithile eladlulayo elinye ibhinqa kwiLizwe laseNew York lathumelela elinye elalifunda nalo ngaphambili , elalikhulisa intsapho , umbhalo wencwadi ethi Incwadi Yam Yamabali EBhayibhile .
Emva kwethuba eli bhinqa lafumana ileta evela kulo elathi kuyo labhala ngentwazana yalo enguElizabeth :
“ Wasuka nje wayithanda le ncwadi ​ —⁠ kuphela kwencwadi afuna ndimfundele yona ebusuku .
Uphulaphula amabali amahlanu ( ngenxa yokuba eneminyaka emihlanu ) ngobusuku , ibe kwiveki ephelileyo umfundisi wakhe wesikolo seCawa wandixelela ukuba usoloko ethembele kuElizabeth ukuze azazi zonke iimpendulo zemibuzo yeBhayibhile .
Ngoko imele ukuba ibe yabhalwa nguthile okuqonda ngokwenene oko kuthandwayo ngabantwana . ”
Eli bhinqa laseNew York lithetha oku ngomhlobo walo : “ Le yayiyintsabelo yakhe yokunyaniseka , njengoko engumntu othetha phandle ibe ebengayi kuyincoma le ncwadi ukuba ebengayithandanga . ”
Sinoluvo lokuba nawe uya kuyixabisa le mpapasho inemifanekiso emihle nebhalwe ngamagama amakhulu .
Iingxelo zayo zeBhayibhile ezili - 116 zichazela umfundi ngoko iBhayibhile ithetha ngako .
La mabali abonakala ngokolandelelwano lokwenzeka kweziganeko embalini .
Oku uya kukufumanisa kuluncedo ngokwenene ekufundeni ngexesha lokwenzeka kwezinto embalini , xa uzithelekisa nezinye iziganeko .
Fumana le ncwadi ixabisekileyo inamaphepha angama - 256 ngokuzalisa uze uthumele iphetshana .
Bendingathanda ukufumana incwadi enoqweqwe olulukhuni ethi Incwadi Yam Yamabali EBhayibhile .
( Ngaphandle koMzantsi Afrika , bhalela kwisebe leWatch Tower lasekuhlaleni ukuze ufumane inkcazelo . Bona iphepha 4 . )
Imibuzo Ekufuneka Iphendulwe
NGAXA lithile ebomini bakho , usenokuba wakhe wazibuza oku : ‘ Ukuba uThixo ukho , kutheni evumele ukubandezeleka okungaka ?
Yaye kutheni ekuvumele ixesha elide kangaka , ukutyhubela yonke imbali yabantu ?
Ngaba ukubandezeleka kuya kuze kuphele ? ’
Ngenxa yokungabi nazimpendulo zanelisayo kwimibuzo enjalo , abaninzi bayacaphuka .
Bambi bade bayeke nokukholelwa kuThixo , okanye bambek ’ ityala ngamashwa abo .
Ngokomzekelo , indoda eyasinda Ekubulaweni Kwabantu Ngenkohlakalo , ukubulawa kwezigidi ngamaNazi kwiMfazwe Yehlabathi II , yaba buhlungu kangangokuba yathi : “ Ukuba ubunokuyikhotha intliziyo yam , ibiya kukutyhefa . ”
Enye indoda eyabandezeleka ngenxa yentshutshiso yohlanga , eyabangela ukufa kwabahlobo namalungu entsapho kwiMfazwe Yehlabathi I , ibuhlungu yabuza isithi : “ Wayephi uThixo xa sasimfuna ? ”
Ngaloo ndlela , abantu abaninzi badidekile .
Ngokwendlela abazibona ngayo izinto , kubonakala kungangqinelani noThixo wokulunga nothando ukuvumela izinto ezimbi zenzeke kangangexesha elide kangaka .
Okwenziwe Ngabantu
Ngokuqinisekileyo liyinyaniso elokuba abantu baye benza izinto ezimbi kakhulu kwabanye ukutyhubela iinkulungwane ​ —⁠ enyanisweni , kangangamawaka eminyaka .
Ubunzulu nokoyikeka kwako konke oku kungaphaya kokuqonda .
Njengoko kubonakala ngathi impucuko yenza inkqubela , abantu benze izixhobo eziya zisothusa ngakumbi ukwenzela ukutshabalalisa okanye ukwenzakalisa abanye : oombayimbayi , imibhaxa , iinqwelo - moya zokulwa , iitanki , imijukujelwa , iintolo zomlilo , izixhobo ezikhupha imichiza nezenyukliya .
Ngenxa yoko , kule nkulungwane kuphela , iimfazwe zeentlanga ziye zabulala abantu abamalunga nekhulu lezigidi !
Amakhulu ezigidi angakumbi aye enzakala okanye abandezeleka ngezinye iindlela .
Yaye izinto eziye zatshatyalaliswa , ezinjengezindlu nezinye izinto ezixabisekileyo , azinakubalwa .
Cinga ngosizi , intlungu neenyembezi ezingathethekiyo eziye zabangelwa yimfazwe !
Phantse ngalo lonke ixesha ngabantu abamsulwa abaye babandezeleka : amaxhego namaxhegokazi , abantwana , iintsana .
Yaye izihlandlo ezininzi , abaninzi abenze obo bubi abazange baphenduliswe .
Zwenibanzi , ukubandezeleka kuyaqhubeka kude kube ngulo mzuzu .
Suku ngalunye , abantu bayabulawa okanye babe ngamaxhoba olwaphulo - mthetho ngandlel ’ ithile .
Bayenzakala okanye bafe kwiingozi , kuquka ‘ izenzo ezingokwemvelo ’ ezinjengeziphango , izikhukula neenyikima .
Babandezelwa kukungabikho kokusesikweni , ikhethe , ubuhlwempu , indlala , okanye izifo , okanye ngezinye iindlela ezininzi .
Kunokwenzeka njani ukuba uThixo olungileyo abe wadala okuthile ​ —⁠ uluntu ​ —⁠ oluye ngokufuthi , lwabandezeleka kabuhlungu kangaka kangangeenkulungwane ?
Ingxaki Esemzimbeni Womntu
Le ngxaki ibonakaliswa nasemzimbeni womntu .
Izazinzulu nabanye abaye bafunda ngomzimba womntu bayavuma ukuba wenziwe ngokumangalisayo nangokubalaseleyo .
Qwalasela ambalwa nje kumalungu awo amangalisayo : iliso lomntu elingakholelekiyo , ekungekho khamera inokufana nalo ; ingqondo emangalisayo , eyenza neyona khompyutha yenziwe ngobugcisa ikhangeleke ingento ; indlela amalungu omzimba antsonkothileyo asebenzisana ngayo ngaphandle kokulawulwa yimigudu yethu ; ummangaliso wokuzala , ukuvelisa umntwana obukekayo ​ —⁠ ongumfanekiso wabazali bakhe⁠ —⁠ ngeenyanga nje ezilithoba .
Abantu abaninzi bagqiba kwelokuba olu yilo lobugcisa , umzimba womntu , kumele ukuba lwadalwa nguMyili oligcisa ​ —⁠ uMdali , uThixo uSomandla .
Kanti , okulusizi kukuba , kwalo mzimba umangalisayo uyawohloka .
Ekuhambeni kwethuba woyiswa kukugula , ukwaluphala nokufa .
Ekugqibeleni uyavuthuluka ube luthuli .
Olunjani lona usizi !
Xa kanye umntu efanele azuze iingenelo kwiminyaka emininzi yamava aze abe ngolumke ngakumbi , umzimba uyaphelelwa .
Ekupheleni kwawo , onjani ukuba lusizi umahluko , kwimpilo , ukomelelela , nobuhle umzimba owawunokuba nabo ekuqaleni kwawo !
UMdali onothando wayenokukwenzela ntoni okuthile okubalasele njengomzimba womntu , ukuze nje akuyeke kuphele ngokulusizi ngolo hlobo ?
Wayenokuwudalela ntoni umatshini oqala kakuhle ngolo hlobo , unamandla kangako , kodwa uphele ngendlela enjalo ukuba mbi ?
Indlela Abanye Abakucacisa Ngayo
Abanye baye bathi ubungendawo nokubandezeleka zizixhobo zikaThixo zokuphucula ubuntu bethu esebenzisa inkxwaleko .
Umfundisi waseWisile wathi : “ Ukuhlawula kwabalungileyo ngenxa yababi kuyinxalenye yecebo likaThixo losindiso . ”
Wayethetha ukuba ukuze bakhe ubuntu babo baze basindiswe , abantu abalungileyo bamele babandezeleke ngenxa yezenzo zabantu ababi njengenxalenye yecebo likaThixo .
Kodwa ngaba ubawo onothando ongumntu ebenokuzama ukuphucula ubuntu babantwana bakhe ngokuceba ukubavumela ukuba babe ngamaxhoba ezaphuli - mthetho ezineengcwangu ?
Kwakhona , qwalasela ukuba abantu abaselula abaninzi bayafa kwiingozi okanye bayabulawa okanye bayafa emfazweni .
Loo maxhoba aselula akayi kuba nathuba limbi lokuphucula ubuntu bawo kuba aya kuba efile .
Ngoko ingcamango yokuba ukubandezeleka kuvunyelwe ukuze nje kuphuculwe ubuntu ayikho ngqiqweni .
Akukho bawo ungumntu onengqiqo nonothando obeya kufuna ukuba abathandekayo bakhe babandezeleke okanye bahlelwe yintlekele .
Enyanisweni , ubawo obeya kuceba ukuba abathandekayo bakhe babandezeleke ukuze ‘ bakhe ubuntu ’ ebeya kugqalwa engafanelekanga , engalungelelananga nangokwasengqondweni .
Ngoko ngaba kunokutshiwo ngokusengqiqweni ukuba uThixo , uBawo onothando ongoyena uphakamileyo , uMdali onobulumko bonke wendalo iphela , wakulungiselela ngabom ukubandezeleka njengenxalenye ‘ yecebo lakhe losindiso ’ ?
Oko ibiya kuba kukongezelela uphawu lwenkohlakalo engathethekiyo nolothusayo kuye , uphawu sonke esingalwamkeliyo kwanakubantu abaphantsi .
Ukufumana Iimpendulo
Sinokuphethukela phi ukuze sifumane iimpendulo kwimibuzo emayela nokuvumela kukaThixo ukubandezeleka nobungendawo ?
Ekubeni imibuzo ibandakanya uThixo , kusengqiqweni ukubona ukuba yena ngokwakhe uzilungiselele njani na iimpendulo .
Sizifumana njani iimpendulo zakhe ?
Ngokuya kumthombo uThixo athi uwubhalile njengokhokelo loluntu ​ —⁠ iBhayibhile Engcwele , iZibhalo Ezingcwele .
Kungakhathaliseki ukuba ubani ucinga ntoni na ngaloo mthombo , ukufanele ukuhlolisiswa , kuba , njengokuba umpostile uPawulos watshoyo : “ Sonke isibhalo , siphefumlelwe nguThixo nje , sikwancedela . . . ukululeka . ”
Wakwabhala esithi : “ Nathi , ukulamkela ilizwi likaThixo lodaba kuthi , analamkela lililizwi labantu ; nalamkela , njengokuba kunjalo okwenyaniso , lililizwi likaThixo . ”
* ​ —⁠ 1 Tesalonika 2 :⁠ 13 .
Ukufumana iimpendulo kwimibuzo emalunga nokuvunyelwa kokubandezeleka kungaphezulu kunokuba ibe kukuvavanya nje amandla engqondo .
Iimpendulo zibalulekile ukuze sikwazi ukuqonda oko kwenzekayo ngoku ehlabathini , oko kuya kwenzeka kwikamva elingekude nendlela ngamnye wethu achaphazeleka ngayo .
Kokokulungelwa kwethu ukuba sivumele iBhayibhile , eyindlela kaThixo yokunxibelelana nentsapho engabantu , izithethele ngokwayo .
Ngoko , ithini ngendlela okwaqala ngayo ukubandezeleka nesizathu sokuba uThixo ekuvumele ?
Into eya kusinceda ukuba siyiqonde impendulo inento yokwenza nendlela esenziwe ngayo ngokwengqondo nangokweemvakalelo .
IBhayibhile ibonisa ukuba uMdali wafaka olu phawu lubalulekileyo kwindlela esenziwe ngayo njengabantu : umnqweno wenkululeko .
Ngokufutshane makhe siqwalasele eyona nto ibandakanyekileyo kwinkululeko yabantu yokuzikhethela nendlela oku okukuchaphazela ngayo ukuvumela kukaThixo ukubandezeleka .
[ Umbhalo osemazantsi ]
Ukuze ufumane ingxubusho engobungqina bokuba iBhayibhile iphefumlelwe nguThixo , bona incwadi ethi IBhayibhile ​ —⁠ Ngaba Ililizwi LikaThixo Okanye Lomntu ? , epapashwe yiWatchtower Bible and Tract Society of New York , Inc .
Isipho Esimangalisayo Senkululeko Yokuzikhethela
NGABA uyakuxabisa ukuba nenkululeko yokukhetha indlela oya kubulawula ngayo ubomi bakho , oko uya kukwenza noko uya kukuthetha ?
Okanye ngaba ubuya kufuna uthile ukuba akuyalele ilizwi ngalinye nesenzo ngasinye omele usenze , mzuzu ngamnye wosuku ngalunye , ngalo lonke ixesha usaphila ?
Akukho mntu uphile kakuhle ufuna ubomi bakhe buthatyathwe ezandleni zakhe buze bulawulwe ngokuphelele ngolo hlobo ngomnye umntu .
Ukuphila ngolo hlobo bekuya kuba kokucinezelayo nokukatyisayo .
Sifuna inkululeko .
Kodwa kutheni sinomnqweno onjalo wenkululeko ?
Ukuqonda isizathu sokuba siyixabisa inkululeko yethu yokhetho kungundoqo ekuqondeni indlela ubungendawo nokubandezeleka okwakunokuqala ngayo .
Kwakhona kuya kusinceda siqonde isizathu sokuba uThixo eye walinda kwade kwangoku ngaphambi kokuthabatha isenzo sokuphelisa ubungendawo nokubandezeleka .
Indlela Esenziwe Ngayo
Xa uThixo wadala abantu , phakathi kwezipho ezimangalisayo awabanika zona yinkululeko yokuzikhethela .
IBhayibhile isixelela ukuba uThixo wamdala umntu ‘ ngokomfanekiselo nemfano ’ yakhe , yaye olunye lweempawu uThixo anazo yinkululeko yokhetho .
Ngaloo ndlela , xa wadala abantu , wabanika kwaolo phawu lumangalisayo ​ —⁠ isipho senkululeko yokuzikhethela .
Kungenxa yoko sikhetha inkululeko kunokukhotyokiswa ngabalawuli abacinezelayo .
Kungeso sizathu kusakheka intiyo nxamnye nolawulo olungqwabalala nolucinezelayo ukuze abantu bavukele ukuze bazuze inkululeko .
Umnqweno wenkululeko awubangakho ngengozi .
IBhayibhile isinika isizathu esisisiseko .
Ithi : “ Apho ke akhoyo uMoya weNkosi , kubakho inkululeko . ”
Ngoko ukufuna inkululeko kuyinxalenye yendlela esidalwe ngayo ngenxa yokuba uThixo wasidala ngolo hlobo .
Iyinto afuna sibe nayo ngenxa yokuba yena ngokwakhe unguThixo wenkululeko . ​ —⁠ 2 Korinte 3 :⁠ 17 .
UThixo wasinika kwanamandla engqondo , njengamandla okuqonda , okuqiqa , nawokugweba , asebenza ngokuvisisana nenkululeko yokuzikhethela .
La mandla asivumela ukuba sicinge , sithelekise izibakala , senze izigqibo size sicalule okulungileyo kokubi .
Asizange sidalwe ukuba sibe njengeerobhothi ezingenangqondo ezingenalukhetho lulolwazo ; singazange sidalwe ukuba ngokusisiseko senze izinto ngokulawulwa lithuku , njengokuba izilwanyana zadalwa njalo .
Kunye nenkululeko yokuzikhethela , abazali bethu bokuqala banikwa yonke into nabani na awayenokuyifuna ngokusengqiqweni : Babebekwe kwiparadisi enjengepaki ; babenentabalala yezinto eziphathekayo ; babeneengqondo nemizimba efezekileyo eyayingayi kwaluphala okanye igule ize ife ; babeya kuba nabantwana nabo ababeya kuba nekamva elonwabileyo ; yaye uluntu olwandayo lwaluya kuba nomsebenzi owanelisayo wokuguqulela umhlaba uphela ekubeni yiparadisi . ​ —⁠ Genesis 1 : ​ 26 - 30 ; 2 :⁠ 15 .
Mayela noko uThixo wakuqalisayo , iBhayibhile ithi : “ Wakubona uThixo konke akwenzileyo , nanko , kulungile kunene . ”

IBhayibhile ikwathi ngoMdali : “ Ugqibele umsebenzi wakhe . ”
Ewe , wanika intsapho yabantu isiqalo esigqibeleleyo .
Sasingenakuba sesilunge ngakumbi kunoko .
Inkululeko Enemida
Noko ke , ngaba esi sipho simangalisayo senkululeko yokuzikhethela sasingazi kuba namida ?
Kaloku , ngaba ubungakuthanda ukuqhuba isithuthi phakathi kwezithuthi ezininzi ukuba bekungekho mithetho ilawula izithuthi , apho ubuyakukhululeka ukuqhuba nakweyiphi na indledlana , uye nakweliphi na icala , uhambe nangasiphi na isantya ?
Kambe ke , imiphumo yenkululeko engenamida enjalo kwizithuthi ibiya kuba yintlekele .
Kuyafana nangolwalamano lwabantu .
Inkululeko engenamida kwabanye ibiya kuthetha ukungabi nankululeko kwabanye .
Inkululeko engabekelwanga miqathango inokuphumela kwisiphithiphithi , esenzakalisa inkululeko yomntu wonke .
Kumele kubekho imida .
Ngoko ke , isipho sikaThixo senkululeko asithethi ukuba wayenenjongo yokuba abantu baziphathe nangayiphi na indlela ngaphandle kokuqwalasela impilo - ntle yabanye .
ILizwi likaThixo lithi kule nkalo : “ Ziphatheni njengabantu abakhululekileyo , yaye ningaze niyisebenzise inkululeko yenu njengesingxengxezo sokwenza okungendawo . ”
Ngoko uThixo ufuna ukuba inkululeko yethu yokuzikhethela ilawulwe ukuze kulungelwe wonke umntu .
Injongo yakhe ngabantu yayingekuko ukuba babe nenkululeko epheleleyo , kodwa inkululeko elinganiselweyo , ephantsi kolawulo lomthetho .
Imithetho Kabani ?
Yimithetho kabani esasenzelwe ukuba siyithobele ?
Yimithetho kabani eyeyona isilungeleyo ?
Enye inxalenye yesibhalo esikweyoku - 1 kaPetros 2 : ​ 16 esicatshulwe ngasentla ithi : “ Ningamakhoboka kaThixo kuphela . ”
Oku akuthethi ubukhoboka bengcinezelo kodwa , kunoko , kuthetha ukuba sasidalelwe ukuba sibe phantsi kwemithetho kaThixo .
Siyonwaba ngakumbi ukuba sihlala sizithoba phantsi kwayo .
Imithetho kaThixo , ngaphezu kwayo nayiphi na imithetho enokuqulunqwa ngabantu , inikela olona khokelo lulungileyo kuye wonke umntu .
Kunjengokuba uIsaya 48 : ​ 17 esithi : “ Mna Yehova , Thixo wakho , ndingokufundisa okungakuncedayo , ndikunyathelise ngendlela oya kuhamba ngayo . ”
Kanti , kwangaxeshanye , imithetho kaThixo ivumela inkululeko ebanzi ngaphakathi kwemida yayo .
Oku kuvumela ukhetho lobuqu olungakumbi nolwahlukahlukeneyo , kusenza ukuba intsapho yabantu ibe yebangel ’ umdla , eneneni , echulumancisayo .
Kwakhona abantu baphantsi kwemithetho kaThixo yendalo .
Ngokomzekelo , ukuba siyawutyeshela umthetho womxhuzulane size sixhume kwindawo ephakamileyo , siya kwenzakala okanye sife .
Ukuba sihlala ngaphantsi kwamanzi ngaphandle kwezixhobo ezenziwe ngokukhethekileyo zokuphefumla , siya kufa kwisithuba semizuzu nje .
Yaye ukuba siyayityeshela imithetho yethu yangaphakathi yomzimba size siyeke ukutya ukudla nokusela amanzi , kwakhona siya kufa .
Ngenxa yoko , abazali bethu bokuqala , nabo bonke abaphuma kubo , benziwa benentswelo yokuthobela imithetho kaThixo engokuziphatha okanye eyentlalo kwanemithetho yakhe yendalo .
Yaye ukuthobela imithetho kaThixo kwakungayi kuba ngumthwalo .
Endaweni yoko , kwakuya kusebenzela intlalo - ntle yabo naleyo yentsapho yabantu iphela eyayiza kubakho .
Ukuba abazali bethu bokuqala babehleli ngaphakathi kwemida yemithetho kaThixo , konke ngekwakulungile .
Yintoni eyonakalisa esi siqalo sihle ?
Endaweni yoko , kutheni ubungendawo nokubandezeleka kuye kwaxhaphaka kangaka nje ?
Kutheni uThixo eye wazivumela ixesha elide kangaka ?
[ Umfanekiso okwiphepha 7 ]
Isipho esimangalisayo senkululeko yokuzikhethela siyakusahlula kwiirobhothi ezingenangqondo nakwizilwanyana ezenza izinto ngokuqhutywa lithuku
Isizathu Sokuba UThixo Evumele Ukubandezeleka
“ Akukhona endodeni ehambayo ukuqinisela ukunyathela kwayo .
Ndithethise , Yehova . ” ​ —⁠ Yeremiya 10 : ​ 23 , 24 .
LOO mazwi abhalwa kumawaka eminyaka emva kokudalwa kwabantu .
UYeremiya wayeqonda ukuba ukuza kuthi ga kumhla wakhe , imbali yabantu yayiyintlekele xa ithelekiswa nesiqalo esihle uThixo awasinika abazali bethu bokuqala .
Oko kwaphawulwa nguYeremiya kuye kwaqiniswa yingxelo yeminyaka engaphezu kwama - 2 500 eyongezelelekileyo yembali ukususela ngexesha lakhe .
Intlekele yabantu iye yaba mbi ngakumbi .
Konakele phi ?
Ukusetyenziswa Kakubi Kwenkululeko Yokuzikhethela
Abazali bethu bokuqala basilibala isibakala sokuba babengadalelwanga ukuba baphumelele ngaphandle koThixo nemithetho yakhe .
Bagqiba kwelokuba bazimele geqe kuThixo , becinga ukuba oko kwakuya kubuphucula ubomi babo .
Kodwa oku yayikukusebenzisa kakubi inkululeko yabo .
Baphumela ngaphandle kwemida emiselwe nguThixo yenkululeko yokuzikhethela . ​ —⁠ Genesis , isahluko 3 .
Kutheni uThixo engazange amtshabalalise uAdam noEva aze aqale ekuqaleni ngesinye isibini esingabantu ?
Kungenxa yokuba ulongamo lwakhe lwendalo iphela nendlela yakhe yokulawula zathi zathandatyuzwa .
Ukuba nguThixo kwakhe onguSomandla nokuba nguMdali wazo zonke izidalwa kumnika ilungelo lokuzilawula .
Ekubeni enoBulumko Bonke , ulawulo lwakhe lolona luzilungeleyo zonke izidalwa .
Kodwa ngoku ulawulo lukaThixo lwalucelwe umngeni .
Ngaba abantu babenokulawula bhetele kunokulawulwa nguThixo ?
Ngokuqinisekileyo uMdali wayeyazi impendulo kuloo mbuzo .
Indlela eqinisekileyo abantu ababenokufumanisa ngayo yayikukubavumela ukuba babe nenkululeko engasikelwe mda ababeyinqwenela .
Ngoko ke , esinye isizathu , phakathi kwezinye , sokuba uThixo eye wavumela ubungendawo nokubandezeleka sikukubonisa ngaphandle kwamathandabuzo enoba ulawulo lwabantu ngaphandle kwakhe lunokuphumelela kusini na .
*
UAdam noEva bazizisela ukubandezeleka bona nenzala yabo .
‘ Bavuna ababekuhlwayele . ’
‘ Bazonakalisile kuye ​ —⁠ bengenyana [ bakaThixo ] , sisiphako sabo . ’ ​ —⁠ Duteronomi 32 : ​ 5 .
Abazali bethu bokuqala babelunyukisiwe ukuba ukuzimela geqe kulawulo lukaThixo kwakuya kuphumela ekufeni kwabo .
Oko kwangqineka kuyinyaniso .
Ngokushiya uThixo , bashiya umthombo wabo wempilo nobomi .
Baphelelwa ngamandla de ukufa kwabongamela . ​ —⁠ Genesis 3 :⁠ 19 .
Emva koko , uThixo wavumela ixesha elaneleyo lokuba intsapho engabantu ibonakalise ngokupheleleyo enoba nayiphi na inkqubo yobupolitika , yezentlalo , okanye yezoqoqosho abayiyile ngaphandle kolawulo lwakhe yayiya kungqineka isanelisa ngokupheleleyo kusini na .
Ngaba nayiphi na yezi nkqubo yayiya kuzisa ihlabathi elonwabileyo , elinoxolo elingenalo ulwaphulo - mthetho okanye imfazwe ?
Ngaba nayiphi na yayinokuzisa impumelelo engokwezinto eziphathekayo kubo bonke ?
Ngaba nayiphi na yayinokukoyisa ukugula , ukwaluphala nokufa ?
Ulawulo lukaThixo lwalulungiselelwe ukufeza zonke ezo zinto . ​ —⁠ Genesis 1 : ​ 26 -⁠ 31 .
Oko Siye Sakufunda Njengoko Ixesha Lihamba
Kungekudala imbali yayenza yacaca inyaniso ekumaRoma 5 : ​ 12 : “ Ukufa kwabatyhutyha abantu bonke . ”
Le ndinyana icacisa ukuba “ isono sangena ngamntu mnye ehlabathini , kwangena ke ukufa ngaso isono . ”
Xa abazali bethu bokuqala baluvukelayo ulawulo lukaThixo , baba ngabanesiphako , abangafezekanga .
Esi siphako sasikuphela kwento ababenokuyidlulisela kwinzala yabo .
Ngokomphumo , sonke siye sazalwa sinesiphako , sichanabeke ekuguleni nasekufeni .
Kwakhona ukuhamba kwexesha kuye kwatyhila indlela embi kunene abantu abanesono abaye baphathana ngayo .
Kuye kwakho iimfazwe ezingenakubaleka ezihambisa umzimba . Intiyo yobuhlanga neyonqulo , iinkundla zokuncina amakholwa , ulwaphulo - mthetho oloyikekayo lweentlobo ngeentlobo , nezenzo zokuzingca nokubawa .
Ukongezelela , izigidi ezingenakubalwa zabantu ziye zangamaxhoba obuhlwempu nendlala .
Ebudeni bamawaka eminyaka edluleyo , uluntu luye lwazama zonke iindlela ezinokucingwa zoorhulumente .
Kanti , omnye emva komnye baye basilela ukwanelisa iintswelo zabantu .
Kutshanje , oorhulumente bobuKomanisi baye bachaswa kumazwe amaninzi .
Kwiintlanga zolawulo - melo ulwaphulo - mthetho , ubuhlwempu , ukungazinzi kwezoqoqosho , nokonakala kwandile .
Eneneni , zonke iintlobo zoorhulumente babantu ziye zangqineka zisilela .
Ngokubhekele phaya , uThixo uye wavumela abantu ithuba lokuba bafikelele konke abanokukufikelela kwinzululwazi nakwizinto eziphathekayo .
Kodwa ngaba oku kuyinkqubela yokwenene xa utolo nesaphetha ziye zathatyathelwa indawo yimijukujelwa yenyukliya ?
xa abantu benokuya emajukujukwini kodwa bengenakuhlalisana ngoxolo emhlabeni ?
xa izigidi zabantu zisoyika ukuphuma ebusuku ngenxa yolwaphulo - mthetho ?
Okuye kwaboniswa kukuhamba kwexesha kukuba akuseyonto inokwenzeka ngabantu ‘ ukuqinisela ukunyathela kwabo ’ ngokunempumelelo kanye njengokuba kungenakwenzeka ngabo ukuphila ngaphandle kokudla , amanzi nomoya .
Sasenzelwe ukuba sixhomekeke kukhokelo loMenzi wethu kanye njengokuba sasenzelwe ukuba sixhomekeke kukudla , amanzi nomoya . ​ —⁠ Mateyu 4 :⁠ 4 .
Ngokuvumela ubungendawo nokubandezeleka , uThixo uye wayibonisa okokugqibela imiphumo elusizi yokusebenzisa kakubi inkululeko yokuzikhethela .
Esi sisipho esixabisekileyo kangangokuba endaweni yokuba athabathe inkululeko yokuzikhethela ebantwini , uThixo uye wabavumela ukuba babone oko kuthethwa kukuyisebenzisa kakubi .
Mayela nenkululeko yokuzikhethela , impapasho ethi “ Statement of Principles of Conservative Judaism ” ithi : “ Ukuba bekuyinto engenakwenzeka ngabantu ukuba benze ukhetho oluphosakeleyo xa bejamelene nokulungileyo nokubi , ingcamango yokhetho xa iyonke ayinantsingiselo . . . .
Okuninzi kokubandezeleka kwehlabathi kubangelwa ngokungqalileyo kukusebenzisa kwethu kakubi inkululeko yokuzikhethela esiyinikiweyo . ”
Ngokuqinisekileyo , uYeremiya wayechanile xa wathi : “ Akukhona endodeni ehambayo ukuqinisela ukunyathela kwayo . ”
Yaye uSolomon naye wayechanile xa wathi : “ Ngexesha athi umntu agunyazele umntu , kube kubi kuye . ” ​ —⁠ INtshumayeli 8 :⁠ 9 .
Ngendlela esebenzisekayo , oko kubonisa ukungakwazi komntu ukuphelisa ukubandezeleka .
KwanoSolomon , kubo bonke ubulumko , ubutyebi , namandla akhe akazange akwazi ukuyiphelisa inkxwaleko ebangelwa lulawulo lomntu .
Ngoko , uThixo uya kukuphelisa njani ukubandezeleka ?
Ngaba uya kuze ababuyekeze abantu ngokubandezeleka kwabo kwexesha elidlulileyo ?
[ Umbhalo osemazantsi ]
Ukuze ufumane ingxubusho epheleleyo yazo zonke iimbambano ezibandakanyekileyo , bona incwadi ethi Unokuphila Ngonaphakade KwiParadisi Esemhlabeni , isahluko 11 nese - 12 , epapashwe yiWatchtower Bible and Tract Society of New York , Inc .
[ Umfanekiso okwiphepha 9 ]
UThixo wanika uluntu isiqalo esigqibeleleyo , kodwa imbali ibonisa ukuba ngokuzimela geqe kuThixo abantu abanako ‘ ukuqinisela ukunyathela kwabo ’ ngokunempumelelo
Ihlabathi Elitsha Elingenako Ukubandezeleka
“ Angakhunjulwa awokuqala , angenyuki athi qatha entliziyweni .
Hayi , yibani nemihlali , nigcobe nanini yiloo nto ndiyidalayo . ” —⁠ Isaya 65 : ​ 17 , 18 .
LOO mazwi abuprofeti aphefumlelwa nguThixo ngaphezu kweminyaka engama - 2 700 eyadlulayo .
Ngokuyinxenye , achaza oko ubomi buya kuba kuko emhlabeni kwixesha elizayo .
Nini ?
Emva kokuba uThixo ephelise le nkqubo ikhoyo yezinto .
Iziprofeto zeBhayibhile ezininzi zikwenza kucace ukuba kuyinjongo kaThixo ukutshayela le nkqubo yezinto kungekudala nokuyithabathel ’ indawo ngehlabathi elitsha elingenako nakuphi na ukubandezeleka .
Hayi indlela obuya kwahluka ngayo ubomi kwelo hlabathi litsha xa buthelekiswa nobomi ebudeni bembali yangaphambili yabantu !
ILizwi likaThixo elibuprofeti lisixelela ukuba imfazwe , ulwaphulo mthetho , ubuhlwempu , nokungabikho kokusesikweni akuyi kubakho ngokupheleleyo .
Ukugula nokufa kuya kube kungasekho ngonaphakade .
Oorhulumente , iinkonzo , okanye iinkqubo zezoqoqosho ezibangela iiyantlukwano neziye zangqineka zisilela azisayi kubakho .
Iinyembezi zovuyo ziyakuthabathela indawo iinyembezi zosizi kuba ubungendawo nokubandezeleka kuya kube kungasekho ngonaphakade .
Ukufanekiselwa Kusengaphambili Ziziprofeto ZeBhayibhile
Phawula indlela ezo meko ezafanekiselwa ngayo kusengaphambili kulo mzekelo weziprofeto zeBhayibhile :
Akusayi Kubakho Mfazwe : “ Ulophelisa iimfazwe kude kuse eziphelweni zehlabathi . ”
“ Uhlanga lungaphakamiseli uhlanga ikrele , nezizwe zingaphindi zifunde ukulwa . ” ​ —⁠ Isaya 2 :⁠ 4 .
Okusesikweni Kubantu Bonke : “ Isiko ndolenza intambo yokulinganisa , ubulungisa ndibenze ilothe yokulungelelanisa . ” ​ —⁠ Isaya 28 :⁠ 17 .
Ukukhululwa Kuloyiko : “ Baya kuhlala elowo phantsi komdiliya wakhe , naphantsi komkhiwane wakhe , kungabikho uboyikisayo . ”
“ Banqabe emhlabeni wabo . ” ​ —⁠ Hezekile 34 :⁠ 27 .
Indlala Iphelisiwe : “ Makubekho intabalala yengqolowa ezweni , ise encotsheni yeentaba . ”
“ Umthi wasendle wonika isiqhamo sawo , ilizwe linike indyebo yalo . ” ​ —⁠ Hezekile 34 :⁠ 27 .
Ukwaluphala Nokugula Akusekho : “ Isuka ibe nentlahla inyama yakhe ; ubuyela emihleni yobudodana bakhe . ”
“ Akayi kuthi ummi wakhona , Ndiyafa . ” ​ —⁠ Isaya 33 :⁠ 24 .
Ukufa , Isijwili , Nentlungu Azisekho Ngonaphakade : “ Azisule uThixo zonke iinyembezi emehlweni abo , kungabi sabakho kufa , kungabi sabakho nasijwili , nakukhala , nantlungu ; ngokuba izinto zokuqala zigqithile . ” ​ —⁠ ISityhilelo 21 : ​ 4 .
Bengachatshazelwa Lixesha Elidluleyo
Ihlabathi elitsha elenziwe nguThixo liya kwanelisa kangangokuba ukunandipha ubomi kwabemi bomhlaba akuyi kuphazanyiswa , kwanaziinkumbulo ezingathandekiyo zokubandezeleka kwangaphambili .
Iingcinga ezakhayo nemisebenzi emininzi eya kuba bubomi bemihla ngemihla babantu ngelo xesha litsha ngokuthe ngcembe ziya kuzicima iinkumbulo ezimbi zexesha elidluleyo .
Idinga likaThixo likukuba : “ Angakhunjulwa awokuqala , angenyuki athi qatha entliziyweni . ”

Abantu baya ‘ kugcoba nanini ’ yiloo nto uThixo aya kuyidala emhlabeni wonke .
“ Liphumle , lizolile ihlabathi lonke ; bayagqabhuka bamemelele . ” ​ —⁠ Isaya 65 : ​ 17 , 18 ; 14 :⁠ 7 .
Namhlanje , “ ukulindela okubanjezelweyo kubulala intliziyo , ” njengokuba iBhayibhile isitsho .
Kodwa imeko iya kuguquka kwihlabathi elitsha .
Ngelo xesha ‘ umnqweno ofezekileyo uya kuba ngumthi wobomi . ’
Iintliziyo azisayi kubuye zisindwe kukubandezeleka okanye zizithembiso ezingazalisekanga .
Endaweni yoko , ziya kuzaliswa lulwaneliseko novuyo ngenxa yezinto ezininzi ezimangalisayo uThixo aya kuzilungiselela intsapho yabantu .
Ulawulo Olwahlukileyo
Endaweni yolawulo olunganelisiyo lwabantu oluzimele geqe kuThixo , ihlabathi elitsha liya kuba nolawulo olwahluke ngokupheleleyo .
Igunya loburhulumente liya kuthatyathwa ebantwini .
Abasayi kuze baphinde bavunyelwe bazilawule ngaphandle koThixo .
Isiprofeto seBhayibhile sithi : “ Ngemihla yabo kumkani [ abalawuli abaphetheyo ngoku ] , uThixo wamazulu uya kumisa ubukumkani [ emazulwini ] obungayi konakala naphakade .
Obo bukumkani abuyi kusala nabantu bambi [ ekubeni ulawulo lomntu lungasekho ] ; buya kuzicola buzigqibe zonke ezo zikumkani [ ezikhoyo ngoku ] , bona bume ngonaphakade . ” ​ —⁠ Daniyeli 2 :⁠ 44 .
UYesu wafundisa abalandeli bakhe ukuba bathandazele ulawulo olutsha emhlabeni xa wathi : “ Mabufike ubukumkani bakho .
Makwenziwe ukuthanda kwakho nasemhlabeni , njengokuba kusenziwa emazulwini . ” ​ —⁠ Mateyu 6 :⁠ 10 .
Obo iya kuba buburhulumente obutsha babantu ​ —⁠ ulawulo lukaThixo lwasezulwini ngoBukumkani bakhe obulawulwa nguKristu .
Yaye emhlabeni , abakhonzi bakaThixo abanyanisekileyo abangabantu baya kuyilawula imicimbi ngokolwalathiso lukaThixo .
Umpostile uPetros wathetha ngeli lungiselelo litsha ‘ njengezulu elitsha nomhlaba omtsha esiwulindeleyo ngokwedinga lakhe , apho kumi ubulungisa . ’
Olo lawulo loBukumkani luyimfundiso esisiseko yeBhayibhile .
‘ Indalo Ikhululwe ’
Kwakhona olu lawulo lutsha luya kuwalawula ngokupheleleyo amandla endalo omhlaba .
‘ Izenzo ezingokwemvelo ’ ezinjengeenyikima , iinkanyamba , izikhukula okanye iimbalela azisayi kuphinda zibangele ukuxinezeleka .
UYesu ngokwakhe wabonisa igunya lakhe lokulawula la mandla .
Ngokomzekelo , ngasihlandlo sithile xa umkhombe uYesu nabafundi bakhe ababekuwo wawuza kuphequka ngenxa yesaqhwithi , wawuzolisa umoya nolwandle .
Abafundi ababemangalisiwe bathi : “ Ngumntu mni na lo , lento alulanyelwayo nayimimoya nalulwandle ? ” ​ —⁠ Mateyu 8 : ​ 23 -⁠ 27 .
Ngoko umhlaba , kwakunye nendalo engabantu , uya kufumana inkululeko engenakulinganiswa nanto .
“ Nendalo ngokwayo iya kukhululwa ebukhobokeni bokonakala , isingiswe enkululekweni yozuko lwabantwana bakaThixo .
Kuba siyazi ukuba yonke indalo iyancwina , inenimba kunye , unangoku . ” ​ —⁠ Roma 8 : ​ 21 , 22 .
Ngaba sinokuqiniseka ukuba kungekudala ulawulo lwabantu luya kuphela nokuba urhulumente omtsha kaThixo uya kuthabatha iintambo ekulawuleni yonke imicimbi yomhlaba ?
Ngokuqinisekileyo sinako , kuba uMongami Wendalo Iphela uyasiqinisekisa : “ Icebo lam liya kuma , ndikwenze konke ukuthanda kwam ; . . .
Nditshilo , ewe , ndiya kukufeza ; ndiyilile , ewe , ndiya kukwenza . ” ​ —⁠ Isaya 46 : ​ 10 , 11 .
‘ Ixesha Elimisiweyo ’
Kuya kwenzeka njani oko ?
Kuya kwenzeka nini ?
ILizwi likaThixo lithi : “ Into yonke inexesha elimisiweyo . ”
Oku kuquka ixesha elimisiweyo lokuba uThixo athi ‘ kwanele ! ’
nelokuphelisa ubungendawo nokubandezeleka .
UDaniyeli wabhekisela “ kwixesha elimisiweyo lokuphela . ”
UYesu wakwathetha ‘ ngexesha elimisiweyo . ’ ​ —⁠ Marko 13 : ​ 32 , 33 , NW .
Ewe , uThixo umisele ixesha eliqinisekileyo aya kungenelela ngalo kwimicimbi yabantu aze atshayele ulingelo olubangela usizi lolawulo lwabantu oluzimele geqe kuye .
“ Nolilungisa nongendawo , uThixo uya kulithetha ityala labo ; ngokuba umise ixesha layo yonke imicimbi . ”
Yaye ubungqina bokuzaliseka kweziprofeto zeBhayibhile bubonisa ukuba ixesha uThixo alimisileyo lokuvumela ukubandezeleka sele liza kuphela .
Xa elo xesha liphelile , uya kulutyumza luphele ulawulo lwabantu olunganelisiyo oluye kangangamawaka eminyaka lwezisa ukubandezeleka okukhulu kwintsapho yabantu . ​ —⁠ Mateyu 24 : ​ 3 - 14 ; 2 Timoti 3 : ​ 1 - 5 , 13 ; ISityhilelo 19 : ​ 11 -⁠ 21 .
Xa uThixo ephumeza imigwebo yakhe , phawula oko kuya kwenzeka kwabo bazithobayo kulawulo lwakhe , xa kuthelekiswa nabo bangazithobiyo : “ Kusaya kuba mzuzwana , angabikho ongendawo ; . . . ke bona abalulamileyo baya kulidla ilifa ilizwe , baziyolise ngobuninzi boxolo . ”
“ Ke yona imbewu yongendawo iyanqanyulwa .
Amalungisa aya kulidla ilifa ilizwe , ahlale kulo ngonaphakade . ”
“ Gcina ogqibeleleyo , ukhangele othe tye ; ngokuba izivela - mva zezomntu woxolo .
Ke bona abangendawo batshatyalaliswa kuphele . ” ​ —⁠ INdumiso 37 : ​ 10 , 11 , 28 , 29 , 37 , 38 ; bona kwaneMizekeliso 2 : ​ 21 , 22 ; Mateyu 5 :⁠ 5 .
Kodwa kuthekani ngamawaka ezigidi zabantu abasele befile ?
Ziya kungenelwa njani kwihlabathi elitsha ?
Ngovuko , ukubuyiselwa ebomini kanye apha emhlabeni .
Ziya kubuya emangcwabeni zize zinikwe ithuba lokunandipha ubomi ngonaphakade .
ILizwi likaThixo liyaqinisekisa : “ Kuza kubakho uvuko lwabafileyo , lwamalungisa kwanolwabangemalungisa . ”
Yaye uYesu wakubonisa oku ngokuvusa abantu abafileyo , abanjengoLazaro nonyana womhlolokazi waseNayin . ​ —⁠ Yohane 11 : ​ 38 - 44 ; Luka 7 : ​ 11 -⁠ 16 .
“ Imbuyekezo ”
Hayi indlela ekukhuthaza ngayo ukwazi ukuba injongo kaThixo kukuphelisa ukubandezeleka nokuzisa ihlabathi elitsha lobulungisa !
Cinga ngokuphila izigidi zeminyaka ​ —⁠ enyanisweni , ngonaphakade⁠ — ​ kwimpilo nolonwabo olufezekileyo phakathi kweemeko zeParadisi , apho ubungendawo nokubandezeleka ziya kuba zizinto zexesha elidluleyo ngonaphakade !
Ubungayi kuvuma na ukuba le “ mbuyekezo ” uThixo aya kuyinika uluntu ​ —⁠ kuwo onke amaphakade ​ —⁠ ngokwentelekiso iyigqwesa lee iminyaka engamawaka ambalwa athe ebudeni bayo uThixo wavumela ukubandezeleka ?
Kwakhona ngaba ayiyigqwesi iminyaka engama - 70 okanye engama - 80 yokubandezeleka ​ —⁠ okanye engaphantsi ​ —⁠ esisenokuba siye sayinyamezela njengabantu ngabanye ebudeni bokuphila kwethu ?
Imbono Yexesha elide
Kwimbono yakhe yexesha elide ngezinto , uMdali uyazi ukuba kwakubalulekile ukuzinzisa kuqala imibandela ebalulekileyo engelungelo lakhe lokulawula njengoMongami Wendalo Iphela nokulunga kolawulo lwakhe .
Yaye kwakubalulekile ukuzinzisa umbandela wokusetyenziswa ngokufanelekileyo nangokungafanelekanga kwenkululeko yokhetho .
Kwakukwayimfuneko ukubonisa ukuba indalo yakhe igqibelele ngokuba abantu abazithoba ngokunyaniseka kulawulo lwakhe lobulungisa banokugcina ingqibelelo yabo kuye ngaphantsi kokutshutshiswa nokuvavanywa ngabalawuli behlabathi , umzekelo obalaseleyo woku nguNyana wakhe , uYesu , ngoxa wayesemhlabeni .
Ekubeni ezizinzisile zonke ezi mbambano , uThixo akayi kuvumela ubungendawo nokubandezeleka zibekho kwakhona ukuze ziphazamise uxolo lwendalo iphela .
“ Imbandezelo ayisayi kuphakama izihlandlo ezibini . ” ​ —⁠ Nahum 1 :⁠ 9 .
Ukutyhubela amaphakade ezayo , uThixo unokusebenzisa oko kuye kwenzeka kula mawaka eminyaka adluleyo njengokungathi lityala elivavanywe kwinkundla ephakamileyo .
Okwenzekayo ngaphambi kwalo kunokusetyenziswa nangaliphi na ixesha kwikamva , nakweyiphi na indawo kwindalo iphela , ukuba kunokwenzeka kwakhona kuphakame amathandabuzo mayela nokuba ngumongami kukaThixo okanye ukusetyenziswa ngokufanelekileyo kwenkululeko yokuzikhethela .
Uya Kukhetha Ntoni ?
Namhlanje sijamelene nokhetho .
Inkululeko yethu yokuzikhethela sinokuyisebenzisa ngenye yeendlela ezimbini : Sinokukhetha ukuzityeshela iinjongo zikaThixo , saneliseke lulawulo lwabantu olungafezekanga , size sibe nesabelo kwisiphelo salo , okanye sinokusebenzisa inkululeko yethu yokuzikhethela ukufunda oko zikuko iinjongo zikaThixo noko kufuneka sikwenzile ukuze simkholise njengabameli abazinikeleyo boBukumkani bakhe .
UYesu wathi kuThixo emthandazweni : “ Bubo ke obu ubomi obungunaphakade , ukuba mabakwazi , wena ukuphela koThixo oyinyaniso , naye uYesu Kristu omthumileyo . ”
Ngoko ukuba sifuna ubomi kwihlabathi elitsha , kufuneka senze umgudu wokufunda inyaniso engoThixo , iinjongo zakhe neemfuno zakhe .
Phawula indlela iBhayibhile ekubeka ngayo oku : “ UYehova unani ekubeni ninaye ; ukuba nithe namquqela , nomfumana ; ukuba nithe namshiya , wonishiya nani . ” ​ —⁠ 2 Kronike 15 :⁠ 2 .
Eli hlabathi lidala liphelelwa lixesha ; elitsha lisemnyango : “ Ihlabathi ke liyadlula , nenkanuko yalo ; ke yena owenza ukuthanda kukaThixo uhleli ngonaphakade . ”
Uya kukhetha liphi ​ —⁠ ihlabathi elidala elidlulayo okanye elo litsha lizayo ?
ILizwi likaThixo lithi : “ Ndibeke phambi kwenu ubomi nokufa , intsikelelo nesiqalekiso . Nyula ke ubomi , ukuze uphile , wena nembewu yakho ; ukuba umthande uYehova uThixo wakho , uliphulaphule ilizwi lakhe , unamathele kuye : ngokuba bubomi bakho , nokolulwa kweemini zakho . ” ​ —⁠ Duteronomi 30 : ​ 19 , 20 .
Ngaba kungumnqweno wakho ukunandipha iintsikelelo uThixo azigcinele abo bavisisanisa ukuthanda kwabo nokuthanda kwakhe ?
Abapapashi beli phephancwadi okanye amaNgqina kaYehova naphi na ehlabathini aya kukuvuyela ukukunceda , ngesisa , ukuba ufunde okungakumbi ngoku .
[ Amagama acatshulweyo akwiphepha 12 ]
Abafileyo baya kufumana ithuba lokuphila kwihlabathi elitsha likaThixo ngokuvuswa emangcwabeni
Ukuvala Umsantsa Phakathi Koogqirha Nabaguli AbangamaNgqina
EHLABATHINI lonke inye kuphela into eyaziwa ngoogqirha ngamaNgqina kaYehova : Awakwamkeli ukutofelwa igazi .
Noko ke , oogqirha abaninzi bazi okuncinane gqitha ngamaNgqina .
Ngoko xa befuna ukutofela igazi kumguli oliNgqina , ukungakwamkeli kwakhe bakujonga njengokungekho ngqiqweni ngokupheleleyo .
Ngenxa yoku , kunokuvuleka umsantsa omkhulu phakathi kogqirha nomguli .
Bebonke bambalwa gqitha oogqirha abaqondayo ukuba amaNgqina kaYehova awachasananga nonyango lwezamayeza nokuba ukuma kwawo kumbandela wegazi akunakuguqulwa yaye kusekelwe ngokunzulu kumthetho ongokweZibhalo .
Kwangaxeshanye , ukuba sengqiqweni koku kuma okungokweZibhalo ngokuqhubekayo kuye kwangqinwa luthotho lwencazelo entsha eye yafunyaniswa ngokwezenzulwazi mayela neengozi zokutofelwa kwegazi elingokwemvelo nokukhuseleka kokusetyenziswa kwezinye izinto endaweni yokutofela igazi .
Kodwa amaNgqina kaYehova anokubenza njani oogqirha bezamayeza bayifumane le nkcazelo ?
IiKomiti Zokunxibelelana Nezibhedlele
Kulo mba , iQumrhu Elilawulayo lamaNgqina kaYehova liye layalela ukuba kusekwe iikomiti zokunxibelelana nezibhedlele kwizixeko ezikhulu nezinamaziko amakhulu ezonyango .
EUnited States , iikomiti ezinokuba likhulu , inye inamalungu amahlanu ngokomlinganiselo , sele zisenza unxibelelwano phakathi kwabo bakwimicimbi yezonyango namaNgqina .
Ekuqaleni kwalo nyaka eli lungiselelo liye ladluliselwa nakwamanye amazwe .
Ukususela ngoFebruwari 19 ukusa kuMatshi 27 , amalungu amathathu eSebe Lenkcazelo Yezibhedlele eBrooklyn aye atyelela iiofisi zamasebe ezisibhozo zamaNgqina kaYehova kummandla wePasifiki .
Injongo yolu tyelelo yayintlu - ntathu : kukuqhuba iinkomfa zokuqeqesha abalungiseleli abangamaNgqina nabanyulwe kusengaphambili kumsebenzi weekomiti zokunxibelelana nezibhedlele , ukuqeqesha abasebenzi bamasebe ukwalathisa kwiSebe Lenkcazelo Yezibhedlele kwisebe ngalinye , nokutyelela izibhedlele noogqirha ukubakhuthaza ukuba baqhubeke baze bakhulise ubuchule babo ekunyangeni amaNgqina kaYehova ngaphandle kokusebenzisa igazi .
Kwaqhutywa iinkomfa ezine ; eyokuqala yayiseSydney kulungiselelwa isebe laseOstreliya nelaseNew Zealand ; kwaqhutywa enye eManila ukwenzela iiPhilippines , iHong Kong neTaiwan ; kwisiXeko sase - Ebina kwaqhutywa eyaseJapan neyaseKorea ; yaye eyokugqibela yaseHawaii yaqhutyelwa eHonolulu .
Kule nkqubo kwakusetyenziswa iimifanekiso yeeslides neyevideo ekuchazeni imisebenzi noko kuqulethwe ligazi noludwe olwandayo lwezinto ezinokusetyenziswa endaweni yegazi elingokwemvelo .
Kwezi ngxubusho kwagutyungelwa iindlela zokunceda amaNgqina kaYehova xa ejamelene neengxaki ezibandakanya igazi .
Kwakule nkomfa kwagxininiswa imbaluleka yokusebenzisana noogqirha nezibhedlele , ngaloo ndlela kusenza kube lula ngabo ukukuhlonela ukuma kwamaNgqina .
Elinye ilungu lale komiti yaseJapan lathi : “ Enyanisweni olu cwangciso lusixhobisele ukuba siwusingathe kakuhle lo msebenzi wokuhlakulela ukuqondana . ”
AmaNgqina angaphezu kwangama - 350 azo zonke iindidi zabantu aqeqeshwa kwezi nkomfa zine .
Ngaphambi kolu tyelelo , iiofisi zamasebe zalungiselela ukubonana noogqirha namalungu aphambili kwizibhedlele ezikhulu ukuze zixubushe ukungalwamkeli kwamaNgqina kaYehova unyango ekusetyenziswa kulo igazi .
Amaqela amathathu kwisebe ngalinye abelwa ukuba enze olu tyelelo , qela ngalinye likhokelwa ngomnye wabameli abathathu abavela eBrooklyn .
Oku akuzange nje kuphela kunikele uqeqesho olukhawulezileyo kwabo babelwe ukuba babe ngamalungu kwezi komiti zezibhedlele kodwa kwabenza baziva bekhululekile xa bethetha noogqirha neengcali zezempilo .
Kwixesha leeveki ezintandathu kwenziwa amatyelelo anjalo angaphezu kwama -⁠ 55 .
Unxibelelwano Olubangela Intsebenziswano
Oku kube nemiphumo emihle gqitha .
EOstreliya elinye iqela elityelelayo lahlangana nesekela lomphathiswa wezempilo welizwe laseNew South Wales .
Laxubusha naye ngokwenziwa kotyando ngaphandle kokusetyenziswa kwegazi kumaziko amaninzi ezempilo , licebisa ukuba elaseOstreliya linokuba liziko lotyando olunjalo lwamaNgqina kaYehova kuMzantsi Pasifiki .
Eli sekela alizange lisibone isizathu sokuba kungenakusekwa amaqela oogqirha okwenza utyando olunjalo .
Kwatyelelwa iindawo ezingama - 22 eOstreliya .
Omnye umalathisi wesinye isibhedlele wathi : “ Ninolwazi olugqithisileyo ngombandela wegazi nowonyango ngaphandle kwalo kunokuba thina sisazi . ”
Intsumpa yequmrhu lezibhedlele ezisixhenxe yaqinisekisa ukuba yayiza kumisela unjingalwazi wotyando ukuba akhe aphande ngelinge lokumisela iqela labatyandi kwesinye sezibhedlele zabo ukuba silungiselele unyango lwamaNgqina kaYehova ekungasetyenziswa gazi kulo .
Kwiziko loqhaqho - fakelo lwentliziyo laseManila ​ —⁠ eligqalwa ngabathile njengelilelona liphambili eMpuma⁠ — ​ umalathisi wezamayeza waxelelwa ukuba amaNgqina kaYehova anokuba likhulu nalindele ukutyandwa iintliziyo ayebekwe ekugqibeleni kuludwe kuba engalamkeli igazi .
Wathi uza kukutshitshisa oku .
Umalathisi wezamayeza kwesona sibhedlele siphucukileyo kwiiPhilippines , iSt .
Luke , waboniswa oko kuthethwa ziincwadi zonyango ngotyando ekungasetyenziswa gazi kulo , yaye wavuma ukuba lolona lukhuselekileyo .
Wavuma esithi : “ Le yeyona nto ifanelekileyo .
Ikuphela kwendlela esinokuphepha ngayo uGawulayo nesifo sesibindi . ”
Wabonisa ukuba ukulungele ukuwavumela amaNgqina ukuba anyangwe ngaphandle kwegazi kwisibhedlele sakhe ; ukwangumongameli weziko lokulondoloza igazi .
Kwinkomfa eyayiseJapan yeentsuku ezintathu , elaseKorea lalikwanabameli , kukho amaNgqina kaYehova angama - 44 , aba -⁠ 5 bawo bengoogqirha .
Kwakukho abalungiseleli abangama - 255 abangamaNgqina abavela eJapan , kuquka oogqirha abangama - 41 , phakathi kwabo kukho noogqirha bokutyanda bezigulo ezinxulumene nentloko nabokuphelisa iintlungu ngexesha lotyando , ndawonye namagqwetha amabini .
Kwasekwa iikomiti ezingamashumi amabini eJapan , nezisixhenxe eKorea .
Emva kwale nkomfa , abahlohli bahamba namalungu asekuhlaleni eekomiti zesibhedlele ukuya kutyelela oogqirha nezibhedlele ezikwimimandla yaseTokyo ukuze kusekwe umoya wentsebenziswano .
Omnye umlungiseleli waseJapan unikela le ngxelo : “ Satyelela isekela likanjingalwazi wezokubelekisa kwisibhedlele saseyunivesithi .
Uye wabelekisa abafazi abalishumi abangamaNgqina kaYehova .
Omnye wabo ngenxa yokopha walahlekelwa ligazi elingangekyubhiki sentimitha ezingama - 2 800 , yaye umlinganiselo wehemoglobin yakhe wehla waba ziidesilitha ezisisi - 3,5 ngegram nganye .
( Umlinganiselo owamkelekileyo kwibhinqa ngalinye ziidesilitha ezili - 14 ngegram . )
Kodwa lo gqirha wakwazi ukumbelekisa ngaphandle kokusebenzisa igazi .
Nangona engumBhuda , inkqubo yakhe yeyokuxabisa inkolelo yabaguli abanyangayo .
Wavuma ukuqhubeka ebamkela abaguli abangamaNgqina kaYehova . ”
Umalathisi wezamayeza waseYokohama wavuma ukuba isibhedlele sakhe sibalelwe kwizibhedlele ezikulungeleyo ukusebenzisana nabaguli abangamaNgqina waza wathi baya kukuvuyela nokwamkela lawo angamkelwanga kwezinye izibhedlele .
Lo gqirha wathi : “ Ukunyanga amaNgqina kaYehova ngaphandle kokusebenzisa igazi enyanisweni kulucelomngeni , kodwa ndiyawaxabisa amaNgqina kuba andivulele ithuba lokuphucula ubuchule bam njengogqirha . ”
Kwakhona omnye ugqirha ongumbelekisi eYokohama wathi : “ Ndiya kuwalwela amalungelo omguli nasenkundleni ukuba bendiya kumangalelwa ngokungatofeli igazi ngenxa yokuthobela oko kukukuthanda komguli . ”
Iikomiti ezasekwa eKorea zinikela ingxelo yempumelelo entle .
NgoMeyi 26 kwatyelelwa iSibhedlele seYunivesithi iYonsei .
Saziwa ngokubanzi kwelaseKorea yaye sinamasebe amathathu .
Amalungu awo onke la masebe ayekho , abantu abangama - 62 bebonke .
Unjingalwazi wokuphelisa iintlungu ebudeni botyando wathetha phantsi komxholo othi “ Ukusetyenziswa Kwamayeza Okuphelisa Iintlungu Kubaguli AbangamaNgqina KaYehova . ”
Inkcazelo awayinikelayo iza kubhalwa kulindixesha waseKorea wezamayeza okuphelisa iintlungu .
Ekubeni sisesinye sezibhedlele eziphambili eKorea , oku kufanele kube nempembelelo entle nakwezinye izibhedlele nakwabanye oogqirha .
Akukho mbuzo waphakanyiswayo ongazange uphendulwe ngokucokisekileyo kwinkomfa eyayiseJapan .
Kwasekwa iikomiti zantlanu zonxibelelwano eHawaii , yaye zonke zeza eHonolulu ukuze zibekho kule nkomfa .
Inkoliso yamalungu azo kwahanjwa nayo ukuya kutyelela izibhedlele .
KwiZiko Lezempilo laseHawaii , umalathisi wasixelela ukuba wayeza kubhala inqaku elithetha ngathi kwincwadi yamalungu ukuze ithunyelwe kuzo zonke izibhedlele zaseHawaii .
Kwelona ziko likhulu lezempilo , iQueen’s eHonolulu , le komiti yabonisa ukuba ifomu etyobelwa ngumguli ngaphambi kotyando inamazwi athile ayimpazamo nangathethi kakuhle ngamaNgqina kaYehova .
Le fomu yayibonisa ukuba amaNgqina axolele ukufa kunokuba atofelwe igazi “ elisindisa ubomi . ”
Kwacaciswa ukuba le asiyondlela esizijonga ngayo izinto kwaphela , ukuba siza esibhedlele ngenjongo yokukhusela impilo nobomi bethu .
Amazwi abo aye adlulisela ingcamango yokuba igazi lilunge gqitha yaye alikho igazi elibulalayo .
Amazwi abo awazange ayikhankanye into yokuba ubani usenokufa ngenxa yokutofelwa igazi , ngaloo ndlela bengamniki umguli ilungelo lokukhetha enolwazi ngeengozi akulungeleyo ukujamelana nazo .
Igqwetha lesi sibhedlele lathi : “ Khawuthi ke ndibone ! ”
Njengoko lalifunda , lathi : “ Andizange ndibhale le nto mna ! ”
Njengoko igqwetha nomlawuli babehamba , umlawuli wathi kwigqwetha : ‘ Ndicinga ukuba sifanele siluhlole kwakhona sisobabini olu xwebhu . ’
Ikomiti Entsha Iyayifeza Injongo Yayo
Emva kweentsuku nje ezimbalwa emva koqeqesho lwaseHawaii , iNgqina elithile labalekiselwa esibhedlele ngenxa yokopha gqitha , umlinganiselo wegazi lalo uphantsi ngokuyingozi .
Akuzange kufunyaniswe ukuba lopha phi na ; kwafuneka kwenziwe utyando lokuhlola .
Ugqirha zange afune ukwenza utyando ngaphandle kwegazi .
Ladluliselwa kwesinye isibhedlele nalapho ugqirha wala ukwenza utyando .
Yavela apho ke ikomiti yonxibelelwano ebisandul ’ ukusekwa , yaza yathethathethana nogqirha ongumalathisi nogqirha owayesingathe lo mcimbi , yaza yacacisa ukuba , ngandlel ’ ithile oku kukungakhathalelwa komguli .
Sekunjalo oogqirha bala ukwenza utyando baza bashiywa benjalo .
Abanye oogqirha ababini bafika .
Balwenza utyando , baza bawufumana unobangela wokopha , yaye bawulungisa loo ndonakele .
Udade wethu waphila .
Ukuba yayingazange ingenelele ikomiti yonxibelelwano , mhlawumbi ngewayefile , yaye amaziko eendaba ngewayesichaze esi siganeko njengenye imeko yeNgqina ‘ elifa ngenxa yokungalamkeli igazi eliyimfuneko . ’
Enyanisweni , kwiimeko ezinjalo amaNgqina aye afa kungakhange kwenziwe utyando olufunekayo ngoxa oogqirha abawaziyo umsebenzi wabo ngebewasindisile .
Ngoko , ngokomlinganiselo wehlabathi lonke , iikomiti zonxibelelwano nezibhedlele zisebenzela ukuvalwa komsantsa phakathi kwabezonyango namaNgqina kaYehova ngothethathethwano olunentsingiselo nangokuqondana .
Oku kuye kwanemiphumo emihle .
Oogqirha abangakumbi baya bebona ukuba ngokusetyenziswa kakuhle kwamayeza nangobuchule bokutyanda banokukwazi ukusebenzisana neenkolelo zamaNgqina kaYehova .
EUnited States , oogqirha abangaphezu kwama - 6 500 bakulungele ukwenjenjalo .
Kwelawo icala , amaNgqina afanele aqhubeke esenza wonke umgudu wokuba ngabaguli abanentsebenziswano nabasebenzisa ingqiqo .
Ngenxa yoko , abanye oogqirha bade babonise ukuwahlonela amaNgqina ngenxa yokunamathela kwawo kwimigaqo ephakamileyo .
Kunjengokuba isekela likanjingalwazi oyingcali kumalungu ahamba umchamo kwikholeji yezamayeza yaseTokyo lathi : “ Ndiyabahlonela abaguli abangamaNgqina kaYehova .
Banemigaqo ababambelele kuyo kwihlabathi elinabantu abangenayo . ”
Eyona njongo iyintloko yezi nkomfa nala matyelelo kukukhuthaza umoya wokusebenzisana ngokunesidima yaye ngaloo ndlela kupheliswa ukungavisisani .
Bonke abo babebandakanyekile kweli phulo bavakalelwa lelokuba le njongo yafikelelwa ngemiphumo emihle .
Sinenkolelo yokuba uYehova uya kuqhubeka eyisikelela imigudu elolu hlobo aze abazimase abo bathobela ulwalathiso lukaYehova lokuzinxwema egazini , njengoko iLizwi lakhe libayalela ukuba benjenjalo .
[ Ibhokisi ekwiphepha 31 ]
IGenesis 9 :⁠ 3 , 4 ithi :
“ Zonke izinambuzane eziphilileyo mazibe kukudla kuni ; njengomfuno oluhlaza , ndininikile oko konke .
Yinyama yodwa enomphefumlo wayo , enegazi layo , eningasayi kuyidla . ”
ILevitikus 17 : ​ 10 - 12 ithi : “ Umntu ngomntu wendlu kaSirayeli , nowakubaphambukeli abaphambukele phakathi kwenu , osukuba esidla yonke into eligazi ; ndowuchasa umphefumlo odle igazi , ndiwunqamle , ungabikho phakathi kwabantu bakowawo .
Kuba umphefumlo wenyama usegazini wona . Mna ndaninika lona esibingelelweni , ukuba kucanyagushelwe imiphefumlo yenu ; kuba igazi eli licamagusha ngomphefumlo .
Ngenxa yoko ndithe koonyana bakaSirayeli , Makungabikho namnye umphefumlo kuni odla igazi ; nomphambukeli ophambukele phakathi kwenu makangalidli igazi . ”
IZenzo 15 : ​ 28 , 29 zithi :
“ Kuba kwabonakala kulungile kuye uMoya oyiNgcwele , nakuthi , ukuba kungabekwa phezu kwenu mthwalo ungaphezu kwezi ndawo zifunekayo : zokuba nizile izinto ezibingelelwe kwizithixo , negazi , nento ekrwitshiweyo , nombulo ; enothi nakuzigcina kuzo , nibe niyalungisa .
Hlalani kakuhle . ”


Abantu Abaselula Bayabuza . . .
Ngaba Ukuba Nomsetyenzana Wempangelo Emva Kwesikolo Kuya Kundinceda Ndikhule ?
ABABINI kwabathathu ​ —⁠ lowo ngumlinganiselo wabeshumi elivisayo abaninzi abasebenzayo ngoku eUnited States .
Yaye basebenza umlinganiselo weeyure ezisusela kwezili - 16 kuse kwezingama - 20 ngeveki !
*
Kutheni ulutsha oluninzi kakhulu luthontelana emisebenzini ?
UBrian oneminyaka eli - 16 ubudala uchaza athi : “ Kwimeko yam kuyimfuneko [ ukusebenza ] .
Umama notata baqhawule umtshato , yaye kufuneka ndincedise umama nangayiphi na indlela endingamnceda ngayo . ”
Iintsapho ezininzi ngokufanayo zifuna uncedo ngokoqoqosho .
Yaye naxa oselula engancedisi ngokuthe ngqo kwiindleko zasendlwini , ukuba nje uyazihlawulela iimpahla zakhe okanye ezinye izinto zobuqu , kuphawuleka ukuba oku kuyabaphumza abazali bakhe kwingcinezelo engokoqoqosho .
Enyanisweni , ulutsha oluninzi lusebenza ukuze lwanelise umnqweno walo weempahla , wezihlangu okanye wokutya okwenziwa kwizindlu zokutyela okuxabisa kakhulu .
Kodwa ngolunye ulutsha , umsebenzi ngokuyintloko ulinyathelo elikhulu lokuya kubuntu obukhulu .
USuzanne oneminyaka eli - 19 ubudala wabhala oku kwiphephancwadi iSeventeen : “ Ndiyasebenza kuba ndiyakunandipha ukuzibonelela iimfuno zam .
Akuyomfuneko ukuba ndixhomekeke kubazali bam ukuze ndihlawule amatyala am . . . .
Abazali banokubanika abantwana babo imali , kodwa abanakubanika imvakalelo yolwaneliseko oluza ngokwamkela into . ”
Yaye mhlawumbi uvakalelwa ngendlela efanayo ​ —⁠ yokuba ukusebenza kuya kuba ngamava afanelekileyo , ukuba kuya kukunceda ukhule ngokukhawuleza ngakumbi .
Kodwa ngaba kuya kwenjenjalo ngokwenene ?
Iingenelo Zokusebenza
IBhayibhile iyabugweba ubuvila .
IMizekeliso 13 :⁠ 4 ithi : “ Umphefumlo wevila uyanqwenela , ungazuzi , umphefumlo wabakhutheleyo uyatyetyiswa . ”

Ngoko ukuba uyifuna ngokwenene into exabisa ngaphezu koko abazali bakho bazimisele ukukuhlawula , okanye okungaphezu kwamandla abo , ingcamango yokusebenza ngokukhutheleyo ukuze uzithengele yona isenokuba yinto efanelekileyo .
Abaninzi baqiqa ngokubhekele phaya ngelithi ukusebenza kunokunceda ekufundiseni ulutsha indlela yokuphila kweli hlabathi .
UEllen Greenberger noLaurence Steinberg benze uphando olubanzi nolwaziwa kakhulu nguwonke wonke kumbandela wolutsha olusebenzayo .
Bafumanisa ukuba ulutsha olunjalo “ lufunda ngokuqhuba ishishini , ngokuphatha imali nangezibalo zabathengi . ”
Umsebenzi unokuthi kwakhona ufundise ulutsha kungekuphela nje amava okusebenza ndawonye nabantu abakhulileyo kodwa neengcinezelo neembopheleleko zobuntu obukhulu .
Kusenokufuneka lufunde indlela yokusebenza phantsi komphathi ‘ ekunzima ukumkholisa ’ okanye ocaphuka msinya , okanye indlela yokuqhubana ngobubele nabathengi abanolunya ​ —⁠ nabo basebenza nalo .
UAnthony ukhumbula oku : “ Ndandingoyena umncinane emsebenzini , yaye wonke umntu wayendithiyile .
Kodwa ndafunda indlela yokuqhubana nabantu . ”
Ukusebenza kunokuthi kwakhona kufundise oselula ubuchule neendlela zokusebenza , njengokubamba ixesha , okunokungqineka kuluncedo kamva ebomini .
( Thelekisa IMizekeliso 22 : ​ 29 . )
“ Ndafunda ukusingatha iimbopheleleko , ” utsho njalo umfana ogama linguEric .
“ Ukusebenza nomalume kwandifundisa indlela yokwenza umsebenzi osemgangathweni , ” wongezelela atsho uDuane .
“ Wayebalaselisa ukucoceka , yaye ukuba yonke into ayenzekanga kakuhle , besiphinda siyenze kwakhona . ” uOlga , owayesenza umsebenzi wokubhala ngoxa wayesesikolweni , “ Ndazuza amava amahle omsebenzi .
Yaye ukusoloko ndithetha emnxebeni kwandifundisa ukusebenzisa intetho elungileyo . ”
Ukusebenza kukwanokukufundisa ukuba neqhayiya ngoko ukuphumezileyo .
UKumkani uSolomon osisilumko wathi : “ Akukho nto ilungileyo ebantwini kunokuba badle , basele , bawubonise umphefumlo wabo okulungileyo emigudwini yabo .
Kwanaloo nto ndiyibonile , ukuba ivela esandleni sikaThixo . ” ​ —⁠ INtshumayeli 2 :⁠ 24 .
Ubani Ufunda Kangakanani Ngokwenene ?
Sekunjalo , abaninzi bakholelwa ekubeni imisebenzi yanamhlanje ayinagalelo kangako ekuncedeni oselula ukuba akhule .
Kumaxesha adluleyo , ulutsha olusebenzayo lwalufunda umsebenzi wezandla okanye ubuncinane obunye ubuchule obusebenzisekayo .
Noko ke , namhlanje ulutsha oluninzi ( ingakumbi eUnited States ) lusebenza kwizindlu zokutyela ukutya okwenziwa ngokukhawuleza okanye kumashishini asebenza ngokutya apho umsebenzi uquka imisetyenzana enjengokufaka iihamburgers ezibhokisini okanye ukusebenza ngoomatshini ekuhlawulwa kubo .
Abaninzi bayayithandabuza ingenelo ehlala ihleli yomsebenzi onjalo .
UGreenberger noSteinberg bakhala ngelithi : “ Umntu oselula oqhelekileyo uchitha ngaphantsi kwe - 10 ekhulwini lexesha lakhe emsebenzini ​ —⁠ imizuzu nje emalunga nemihlanu yeyure nganye⁠ — ​ kwimisebenzi enjengokufunda , ukubhala nokubala . . . .
Imisebenzi emininzi iquka imisetyenzana emincinane eyahlukahlukeneyo , imisebenzi eqhelekileyo kakhulu , nokuphindaphindwa okuzingisileyo kwemisetyenzana engabangeli mdla ngokupheleleyo . ”
Inqaku elithile kwiThe Wall Street Journal lithi : ‘ Uninzi lwabeshumi elivisayo abasebenzayo banamhlanje alufundi nto esebenziseka ngakumbi kunokubakho nje .
Inkqubela yobugcisa ibenze baphantsa baba ziirobhothi .
Oomatshini bokuhlola ixabiso emalihlawulelwe nabokubhala nokugcina imali abantsonkothileyo babadibanisela imali elityala baze bababalele itshintshi .
Kwiindawo ezithengisa ukutya okuphekwa ngokukhawuleza , izitovu zokupheka ezizigcinela ixesha ziyalisusa ithemba lokugqibela lokuba okwishumi elivisayo usenokufunda ubuchule obuncinane bokupheka . ’
Ngokungathandabuzekiyo imisebenzi enjalo inikela uncedo olufunekayo noluxabisekileyo .
Noko ke , isenokwenza okuncinane ekuxhobiseleni oselula ukwenza umsebenzi wabantu abakhulileyo .
Kodwa kuthekani ngamava okusebenza nabantu abakhulileyo ?
UGreenberger noSteinberg bathi : “ Indawo yokusebenza apho abantu abaselula baqeshwe khona iya isahlulahlulwa ngokobudala ngakumbi nangakumbi .
Kunokusebenza ndawonye nabantu abakhulu , . . . abantu abaselula banamhlanje batyekele kakhulu ekusebenzeni ndawonye nabanye abafikisa kubuntu obukhulu . ”
IThe Wall Street Journal ithi iindawo ezinjalo zomsebenzi “ zindawo ababutha kuzo abafikisa kubuntu obukhulu . ”
“ Indyebo Ezuzwe Phambi Kwexesha Elililo ”
Ulutsha oluninzi eUnites States lwamkela ngaphezu kwama - R520 ngenyanga kwimisebenzi yalo .
Ngaba ukuphatha le mali bekungayi kuba ngamava axabisekileyo ?
Qwalasela uhlolisiso olwenziwa kubafundi besikolo esiphakamileyo abaqeshiweyo abavela kwizikolo ezahlukahlukeneyo ezingaphezu kwewaka .
Kwafunyaniswa ukuba abathathu kwabane kubo abanikelanga nto kwimali yentsapho !
Abaphantse babe ngama - 60 ekhulwini kubo ababekanga nto elugcinweni !
Ekubeni bengenaluxanduva lakuhlawula rhafu , i - inshorensi nokutya , abaninzi basebenzisa imali abayamkelayo njengemalana esecaleni ​ —⁠ ukuze bayichithe ngendlela abayithandayo .
UJerald G .
Bachman weZiko Lophando Kwezentlalo uthi xa “ abeshumi elivisayo benemali eninzi , ” “ yindyebo ezuzwe phambi kwexesha elililo , ” okanye ubutyebi .
Kutheni kunjalo nje ?
UBachman ucacisa athi : “ Abafundi abaninzi besikolo esiphakamileyo banoqingqo - mali lwezinto zobunewunewu abasenokungakwazi ukuzihlawulela kwiminyaka emihlanu ezayo , xa imali abayamkelayo sekuya kufuneka ihlawulele izinto ezingezozabunewunewu ezinjengokutya nerhafu . ”
Ewe , kunokufundisa oselula indlela yokuphatha imali , ukuba nemali eninzi kunokumfundisa okuchasene kakhulu noko .
Kusenokudala umnqweno ongekho ngqiqweni wokuthanda ubunewunewu kuze kwenze ukungena kwihlabathi lokwenene lobuntu obukhulu kwenzakalise ngakumbi .
IBhayibhile ibonisa ngokubhekele phaya ukuba ukubulalekela ubutyebi lusukelo olungamampunge .
Ithi : “ Musa ukuzidinisa ngokufuna ubutyebi ; . . .
Amehlo akho uya kuwasukelisa ubutyebi na , bungekho nje ?
Kuba bona buzenzela amaphiko , buphaphazela njengexhalanga elisinge ezulwini . ” ​ —⁠ IMizekeliso 23 : ​ 4 , 5 .
Enoba umsebenzi ungqineka ungamava okufunda axabisekileyo kuya kuxhomekeka kuhlobo lomsebenzi obandakanyekileyo , kuhlobo lwabantu osebenza nabo okanye obasebenzelayo , nakwindlela ozinikela ngayo emsebenzini .
Oko kukushukumisela ukuba usebenze nendlela oyiphatha ngayo loo mali uyamkelayo kuya kwenza umahluko omkhulu enoba ukusebenza kuyakunceda okanye kuyakwenzakalisa .
Kodwa ukuba ukukhula koko unomdla kuko , phawula oko kwagqitywa nguGreenberger noSteinberg : ‘ Kukho imisebenzi ekhoyo esenokuba yingenelo ngakumbi kunokusebenza .
Loo misebenzi iquka ukufunda nokufundisisa ngaphandle kwesikolo nokuba neembopheleleko zomsebenzi wokuzithandela ongahlawuliyo okanye ukukhonza abantu basekuhlaleni . ’
Ngokomzekelo , uNina wenza inkonzo exabiseke kakhulu eluntwini ukuphuma kwesikolo njengomlungiseleli wexesha elizeleyo wamaNgqina kaYehova .
Uthi : “ Ndenza isigqibo nomcebisi ondikhokelayo ukuba ndibe nosuku lwesikolo olufutshane ukuze ndibe nokuphuma esikolweni emini emaqanda .
Ukususela ngoMvulo kuse ngoLwesithathu ndiya kumsebenzi wokushumayela esidlangalaleni .
Ndiyakuthanda ukuwenza .
Ndiwuthanda ngenene ! ”
Ngaba ucwangciso neemeko zakho zobuqu ziya kukuvumela wenze okufanayo ?
Ukubonakalisa “ ukuhlonela uThixo ” ngale ndlela ngokungathandabuzekiyo bekuya kungqineka kuyingenelo ngakumbi kakhulu kunokusebenza komnye umsebenzi ! ​ —⁠ 1 Timoti 4 :⁠ 8 .
Kodwa olunye ulutsha lusenokufuna , okanye kufuneke lusebenzele izizathu zemali .
Amanqaku exesha elizayo aza kuthelekisa iingenelo neengozi zokwenza oko .
[ Umbhalo osemazantsi ]
Ukwanda kwabafundi abasebenzayo bekubizwa ngokuthi “ sisimanga esiphawulekayo saseMerika . ”
( When Teenagers Work , nguEllen Greenberger noLaurence Steinberg ) Kwamanye amazwe ulutsha luthwaliswa umsebenzi omninzi wesikolo , yaye imisebenzi idla ngokunqaba .
Sekunjalo , eli nqaku ngokungathandabuzekiyo liya kubangel ’ umdla kulutsha oluninzi olukumazwe apho amathuba omsebenzi akhoyo .
Inkupho ezayo iya kuxubusha ngemeko ekumazwe asakhasayo .
[ Umfanekiso okwiphepha 26 ]
Umsebenzi unokufundisa oselula indlela yokuqhubana nabaqeshi nabo basebenza naye ngendlela yobuntu obukhulu
Abantu Abaselula Bayabuza . . .
Ngaba Ndifanele Ndifumane Umsetyenzana Wempangelo Emva Kwesikolo ?
“ UVukani ! ” Yintoni eyakushukumisela ukuba ufune umsebenzi wasemva kwesikolo ?
UEric : Ndandihlala ekhaya , yaye ndandifuna ukunceda abazali bam ngokwemali .
UOlga : Kukufuna ukuzimela .
Ndandifuna ukuba nemali yam .
UMichelé : Ndandisele ndiwufumana umxhesho othile , kodwa ndandifuna ukuba namava ngomsebenzi .
UDuane : Ndandingasebenzi kuba ndifuna imali .
Ndandisebenza ukuze ndincedise umalume , owayeneshishini lokupeyinta , lokusebenza ngamatye , njalo njalo .
UAnthony : Ndandisebenza kuba ndandifuna ukuba nako ukuthenga iimpahla .
“ UVukani ! ” : Ngaba umama wakho wayengakuthengeli iimpahla ?
UAnthony : Wayengandithengeli uhlobo lweempahla endandizifuna .
NGABA ucinga ngokufumana umsetyenzana wempangelo wasemva kwesikolo ?
Mhlawumbi ungathanda nje ukuba nemalana engakumbi , yaye ukusebenza kubonakala kuyeyona ndlela ikhawulezayo yokuyizuza .
Umsebenzi unokuba nazo iingenelo zawo .
* Usenokufundisa ulutsha imbopheleleko .
Usenokunikela amava axabisekileyo nobuchule obusebenzisekayo .
Sekunjalo , asizizo zonke iinkalo zomsebenzi ezizisa iingenelo , yaye ngaphambi kokuqalisa ukusebenza , ufanele uzibale ngenyameko iindleko . ​ —⁠ Thelekisa uLuka 14 : ​ 28 ; 1 Korinte 10 :⁠ 23 .
Yintoni Endiza Kuyenza Ngemali ?
Ulutsha oluninzi lusebenza ukuze lunike abazali balo uncedo olungokwemali olufunekayo .
Noko ke , umfundisi - ntsapho wesikolo esiphakamileyo uDavid L .
Manning uphawula ukuba “ isizathu esiyintloko somsebenzi wesingxungxo sikukwanelisa izilangazelelo zobuqu . ”
Eneneni , okuninzi koko kwamkelwa ngabeshumi elivisayo kusetyenziselwa , kungekhona ekugcinweni okanye kwiindleko zentsapho , kodwa kubunewunewu , ekubeni nazo zonke izinto ukususela koonomathotholo bodidi oluphezulu namatikiti eekonsathi kuse kwiiteki ezibiza imali eninzi .
Ekugqibeleni , ngokufuthi imali eyamkelweyo kudlaliswa ngayo .
“ Uthi yintoni endiyenze ngemali yam ? ”
wasabela njalo uMichelé xa unondaba kaVukani !
wabuza iqela lolutsha oko lalikwenza ngemali elaliyamkela kwimisebenzi yalo .
“ Nam andazi , ” wavuma .
“ Andizange ndiyibeke lugcinweni .
Ndicinga ukuba bendiyichitha xa ndibethwa ngumoya .
Kwimifanekiso bhanyabhanya ​ —⁠ kuyo bendisiya ngazo zonke iimpela - veki .
Nezihlangu .
Ndizithanda gqitha izihlangu .
Kukho ezo ndiye ndahlawula ii - [ R650 ] ngazo . ”
UOlga oselula waphendula ngokufanayo : “ Ndithelekelela ukuba ndayichitha yonke imali yam .
Okukhona ufumana engakumbi , kokukhona uyichitha .
Kodwa andinalo nofifi lokuba itshone ngaphi na . ”
USolomon wabuza oku : “ Uzuza ntoni umntu kuwo wonke umsebenzi wakhe onzima lowo aziqoba ngawo phantsi kwelanga ? ”
Yaye ngaphandle kwesizathu esicacileyo sokusebenza , ngaphandle kocwangciso oluqinisekileyo lwendlela oya kuyisebenzisa ngayo ​ —⁠ okanye ukuyonga⁠ — ​ imali oyamkelayo , umsebenzi wakho onzima unokuthi ngokufanayo ungqineke ungenaziqhamo , ungenangeniso .
* ‘ Kodwa uphi umonakalo xa ndiyichithela nje kwizinto endizifunayo ? ’
usenokubuza oko .
Yenye into ukusebenzela iimfuno zokwenene .
Kodwa ukusebenza ixesha elide kwaye usebenza nzima usebenzela iimfuno ezingabalulekanga kungumgibe .
Kunokukhulisa umnqweno ongalunganga wezinto eziphathekayo .
( Thelekisa eyoku -⁠ 1 kuTimoti 6 : ​ 8 , 9 . )
Kunokukhulisa umoya wokuzingca , wokuba ndim kuqala ochaseneyo nomoya wobuKristu wokupha .
Ngoko ngaphambi kokufumana umsebenzi , bekungayi kuba kokona kulunge kakhulu ukuqinisekisa enoba kuyimfuneko ngokwenene ?
Isikolo Nomsebenzi
Enye into yokuqwalaselwa ngumphumo ukusebenza okunokuba nawo kwimfundo yakho .
UYesu wathi : “ Akukho umntu unako ukukhonza nkosi mbini . ”
Lo mgaqo uyasebenza kubafundi abaninzi ekufuneka bejamelene nengxaki yokufunda usebenza .
Ufundisiso lubonisa ukuba abaselula abasebenzayo kusenokwenzeka ngakumbi ukuba bangabikho esikolweni kunabangasebenziyo .
Yaye xa bekhona , badla ngokunganikel ’ ingqalelo .
UOlga oselula ucacisa athi : “ Ndandiphuma esikolweni emini emaqanda ndize ndenze umsebenzi wokuba ngunobhala ukususela ngentsimbi yokuqala kuse kweyesihlanu . ”
Waba yintoni umphumo ?
“ Ndandidinwa .
Ukufunda nokusebenza kuyadinisa . ”
Ngoko , akumangalisi ukuba amanqaku afunyanwa ngabafundi abaninzi esihla emva kokuqalisa ukusebenza .
Abanye bade bangaphumeleli .
“ Kwafuneka ndiye kwizifundo ezibakho ngexesha lasehlotyeni , ” ukhumbula oko uAnthony , owatshonayo ngoxa wayesebenza kumzi - mveliso ukuphuma kwesikolo .
Noko ke , uAnthony waqhubeka esebenza ukutyhubela ihlobo .
Waba yintoni umphumo ?
“ Ndatshona kwakhona kwisikolo sasehlotyeni yaye kwafuneka ndiliphinde elo banga . ”
Enyanisweni , abanye abafundi abakrelekrele baba nako ukufumana amanqaku amahle .
UMichelé ukhumbula oku : “ Bendiye ndiphulaphule nje kumfundisi - ntsapho , ndinqakule oko akuthethayo , ndize ndiphumelele .
Akuzange kufuneke ndifundisise . ”
Noko ke , kukho umahluko omkhulu phakathi kokuphumelela nje esikolweni nokumilisela ingqalelo ekufundeni kokwenene . ​ —⁠ Thelekisa eyoku -⁠ 1 kuTimoti 4 :⁠ 15 .
Ngoko ukuba ucinga ngokuqeshwa , zibuze oku : ‘ Ngaba ndiya kukwazi ukunikela ingqalelo efanelekileyo emsebenzini wesikolo owenzelwa ekhaya ?
Ngaba ndiya kukwazi ukuphumla nokulala ngokwaneleyo ? ’
Okuninzi kuya kuxhomekeka kuhlobo lomsebenzi nakucwangciso lwakho .
Kodwa ukuba umsebenzi uphazamisa imfundo yakho , ngaba ngokwenene uxabisekile ?
Umsebenzi Nentsapho Yakowenu
Okunye emakuxhalatyelwe ngumphumo ukusebenza okusenokuba nawo kulwalamano lwakho namalungu entsapho .
Abaphandi uLaurence Steinberg noEllen Greenberger bathi : “ Uhlolisiso lwethu lubonisa . . . ukuba abafikisa ebuntwini abasebenzayo bachitha ixesha elincinane kwizinto zentsapho kunoontanga babo abangasebenziyo . ”
Ngokomzekelo , “ abaselula abaninzi abasebenzayo bathi batya isidlo sangokuhlwa nentsapho yabo manqaphanqapha ( ngaloo ndlela bephulukana nelinye lamaxesha ambalwa emini ekuthi ebudeni bawo abazali nabantwana babe nokufumanisa okwenzekileyo kwizinto ebebezenza abanye ) . ”
Amaxesha okutya ayeyinxalenye ebalulekileyo yobomi bentsapho kumaxesha okubhalwa kweBhayibhile yaye asaqhubeka enganjalo phakathi kwabantu bakaThixo namhlanje .
( Thelekisa IMizekeliso 15 : ​ 17 . )
Phakathi kwamaNgqina kaYehova , iintsapho ezininzi zisebenzisa isidlo sakusasa okanye sangokuhlwa njengethuba lokuxubusha ngemibandela engokomoya .
Ngaba umsebenzi wempangelo wasemva kwesikolo uya kukuthintela ekuthabatheni inxaxheba ?
Abaselula abasebenzayo basekwanokuqalisa ukuvakalelwa kukuba abasaxhomekekanga nje kwaphela kubazali babo .
Abanye bade baqiqe ngelithi ekubeni benemali eyeyabo , abakho phantsi kwegunya elipheleleyo labazali babo .
Noko ke , itsheki yomvuzo ayikukhululi kwimfanelo yakho engokweZibhalo ‘ yokuva uqeqesho lukayihlo ’ okanye yokuthobela ‘ umyalelo kanyoko . ’
Ngokomzekelo , abazali bakho banelungelo lokugqiba ngobungakanani bemali oyibileleyo efanele iye kwiinkcitho zentsapho .
Ngapha koko , phantse yonke imali yabo yenza njalo .
Ukuba ugqiba kwelokuba usebenze , kutheni ungabonakalisi ukukhula kwakho nomdla wakho kwimpilo - ntle yentsapho ngokubuza abazali bakho ngemali onokuyinikela kwimali yentsapho ?
Umsebenzi Wakho Nobumoya Bakho
Eyona nto ibalulekileyo omele uyiqwalasele kunazo zonke ngumphumo ukusebenza okusenokuba nawo kubumoya bakho .
USteinberg noGreenberger bathi ukuchanabeka kwindawo yomsebenzi kudla ngokuphumela kwiindlela ezithile ‘ zesimilo esinxaxhileyo ’ solutsha , njengokuba emsebenzini okanye ukuqhatha esikolweni .
Olunye ulutsha lude lunikezele kwingcinezelo yoontanga luze lunike abahlobo izaphulelo ezingavunyelwanga ​ —⁠ okanye lude lubabele izinto .
Iingcinezelo zomsebenzi ( nokusoloko unemali ekufutshane ) ziye zakhokelela ulutsha oluninzi ekusebenziseni iziselo ezinxilisayo nasekusebenziseni kakubi iziyobisi .
Enyanisweni , ekubeni unemigaqo yobuKristu , ubungayi kuze ucinge nokucinga ngokwenza izinto ezinjalo .
Noko ke , ukusebenza kunokumchanaba oselula “ kunxulumano olubi ” ukusa kwinqanaba elikhulu .
Ngaba ukulungele ukusingatha ingcinezelo enjalo ?
Ngoxa usesikolweni , ngaba uye ‘ wahamba ngobulumko ngakwabo bangaphandle ’ ngokuphepha unxulumano olonakalisayo ?
Ukuba uye wabonakalisa ubuthathaka obuthile kule nkalo , ngaba ukulungele ngokwenene ukujamelana neengcinezelo ezinkulu ngakumbi zendawo yempangelo ?
Ucwangciso lomsebenzi oludinisayo lusekwanokwenza kube nzima ngawe ukulandela inkqubo emiselweyo yobuKristu yeentlanganiso , isifundo seBhayibhile sobuqu , nokuba nenxaxheba kubulungiseleli bamaKristu .
UMichelé uthi : “ Ndiye ndaphoswa ziintlanganiso ngenxa yokuba ndandidinwa emva kosuku lwesikolo nomsebenzi . ”
Ngaloo ndlela isigqibo sokufumana umsetyenzana wempangelo emva kwesikolo sesibalulekileyo .
Bonke oothunywashe ababandakanyekileyo bamele baqwalaselwe ngenyameko .
Thetha ngemibandela nabazali bakho okanye nomKristu okhulileyo .
Ukuba umsebenzi ugqalwa uyimfuneko , zama ngamandla ukugcina ulungelelwano lwakho .
Yenza ucwangciso olukuvumelayo ukuba unikele ingqalelo eyaneleyo kwimfundo yakho nakwinkqubela yakho engokomoya .
Ukuba oko akunakwenzeka , cinga ngezinye iindlela zokwamkela imali .
Mhlawumbi kukho imisebenzi emikhulu yasendlwini abazali bakho abaya kukulungela ukukuhlawula ngokuyenza .
Olunye ulutsha luqalisa amashishini amancinane , anjengokucheba ingca okanye ukugcina abantwana , aluvumelayo ukuba lwamkele imali ngethuba lalo .
Kodwa kuthekani ngolutsha olukumazwe ahlwempuzeke ngakumbi olungenakwenza ngakumbi kodwa olumele lusebenze ?
Inqaku elizayo liza kuxubusha ngemeko yalo .
[ Imibhalo esemazantsi ]
Bona inqaku elandulelayo elithi “ Ngaba Ukuba Nomsetyenzana Wempangelo Emva Kwesikolo Kuya Kundinceda Ndikhule ? ”
kwakule nkupho .
Bona inkupho kaVukani !
kaJanuwari 8 , 1989 , nekaJanuwari 22 , 1989 , ( ngesiNgesi ) ukuze ufumane amacebiso okuphatha imali .
[ Amagama acatshulweyo akwiphepha 19 ]
“ Isizathu esiyintloko somsebenzi wesingxungxo sikukwanelisa izilangazelelo zobuqu ”
[ Umfanekiso okwiphepha 18 ]
Ngaba usebenzela ukuhlawula iindleko eziyimfuneko okanye ukuze wanelise ukuthanda izinto eziphathekayo ?
‘ Lwaze Lwadilika Udonga ’
‘ ‘ NGUBANI obenokukukholelwa oku ? ”
“ Andizange ndicinge ukuba oko kuya kwenzeka ngoxa ndisadl ’ amazimba ! ”
Yintoni eyabangela ukuba kuthethwe la mazwi ?
Kukudilizwa koDonga lwaseBerlin olwaludume kakubi nako konke olwalukumela , ukususela ngoNovemba 1989 .
* Abemi baseMpuma Berlin bathontelana ukuya eNtshona Berlin , bambi ukuya kungcamla nje ubuqheleqhele bobukapitali obubiza imali eninzi ibe abanye bebuyela kwiintsapho zabo .
Ukudilika kwalo mqobo kwavulela izinto ezininzi .
Abaninzi bavakalelwa kukuba iMpuma Yurophu ayisokuze iphinde ibe njengoko ibinjalo kwakhona .
Ngaba Imfazwe Yomlomo Iphelile ?
Okona kubaluleke nangaphezu kokudilika koDonga lwaseBerlin kukuphela kweeyantlukwano ezingokweengcamango eziye zahlula iMpuma kwiNtshona .
Ngequbuliso phantse ukuba iphelile iMfazwe Yomlomo .
Kunjengokuba umphathi - mikhosi owayekwiSebe Lomkhosi waseUnited States odla umhlala - phantsi uDavid Hackworth wabhala kwiNewsweek esithi : “ Imfazwe yomlomo iphelile .
Kwanabo babeyichase ngokupheleleyo inkqubo yobukomanisi bayavuma ukuba iphelile . ”
Ngokutsho kwephephandaba laseJamani iStuttgarter Zeitung , kwaneNATO ( INtlangano Yesivumelwano Soxolo Somntla WeAtlantiki ) , kwintlanganiso ebiqhutyelwe eLondon ngoJulayi 1990 , yakwamkela ukuphela kweMfazwe Yomlomo .
Phantsi komxholo othi “ UManyano Loxolo LweAtlantiki Luthi Ndlela - ntle okokugqibela kwiXesha Lemfazwe Yomlomo , ” iThe German Tribune icaphula iphephandaba laseStuttgart njengelithi : “ Emva kwengxwabangxwaba ethabathe iminyaka engama - 41 [ nezizwe zaseRashiya ] iinkokeli ezili - 16 zeNato ziye zahlahl ’ indlela yenkqubo entsha zaza zaliphelisa ngokupheleleyo ixesha lemfazwe yomlomo . . . .
Ubutshaba buye bathatyathelw ’ indawo yintsebenziswano . . . .
Akusekho mfuneko . . . yomkhosi wezokhuselo nocwangco kodwa kusetyenziswa inkqubo yothethathethwano nemvisiswano yawo onke amazwe aseYurophu . ”
Ngoku ungquzulwano olusongela uxolo luye lwaphela eYurophu lwaza lwangena kuMbindi Mpuma .
Ulawulo - melo Lunemiphumo Yalo
Ulawulo - melo , ekufane kuthiwe lunika abantu inkululeko yokuzikhethela kulo , lulolona lawulo lobupolitika luthandwa gqitha ngabantu ngoku .
Yaye phantse wonke umntu uyaluxhasa .
Kodwa nalo lunemiphumo yalo .
Ulwalamano olusondeleyo phakathi kweMpuma neNtshona nolawulo - melo lwalo lobukapitali alufumaneki nje ngokulula .
Inqaku lomhleli kwiAsiaweek lathi : “ Amazwe angasekho ngaphantsi kolawulo lweRashiya asengxakini engokoqoqosho . . .
Ulawulo - melo luvelisa imiphumo yalo . . . .
Ulawulo - melo luneengenelo ezininzi , kodwa ucwangco olugqibeleleyo aluyiyo enye yazo . ”
Ngoobani abachaphazelekayo yimiphumo yezi nguqulelo zikhokelela kwibutho labantu elikhululeke ngakumbi , njengoko kusitshiwo ?
Izigidi zabantu basePoland , empuma Jamani , nakwezinye iindawo zifumanisa ukuba ukusuka kwimeko yezoqoqosho elawulwa ngurhulumente ukuya kwinkqubo yezoqoqosho ekhululekileyo ekuqaleni kubangela ukungaqeshwa neengxaki .
Njengoko imizi - mveliso izama ukulungelelanisa izinto yaye isiba yekhuphisana ngakumbi , kuqalisa ukunqongophala kwemisebenzi .
Namanye amasebe ebutho loluntu achaphazeleka ngokunzulu ​ —⁠ elomkhosi nelemizi - mveliso yezixhobo .
Njani ?
Njengoko ukoyikana nobutshaba obuphakathi kweMpuma neNtshona busiya buphela , ngokunjalo kubonakala kungaseyomfuneko ukuba nemikhosi emikhulu .
Kuza kufuneka ukuba ngoku amakhulu amawaka amajoni neentsapho zawo aziqhelanise nobomi obuphilwa nguwonke wonke nazo zonke iingcinezelo zabo .
Kusenokufuneka ukuba uqingqo - mali lwezokhuseleko luncitshiswe .
Ukuthengwa kwezixhobo kwimizi - mveliso yazo kusenokwehla , yaye kusenokufuneka ukuba abenzi bazo benze omnye umsebenzi .
Kusenokufuneka abasebenzi befudukele kweminye imimandla baze bafunde imisebenzi emitsha yobugcisa .
Le nguqulelo ingakholelekiyo neyenzeke ngokukhawuleza eMpuma Yurophu ngokusisiseko iye yabangela imeko entsha kumazwe ngamazwe .
Kwenzeke njani konke oku ?
Amazwi Abalulekileyo , Iinguqulelo Ezibalulekileyo
Okubalulekileyo kwezi nguqulelo iye yaba sisimo sengqondo esitsha seRashiya sokungayingeni ngokupheleleyo yonke le nto .
Ngaphambili ukuhlasela kweRashiya iHungary ( ngowe - 1956 ) neCzechoslovakia ( ngowe - 1968 ) kwayibangela ukuba ihlale ivundlile imikhosi yohlaselo yaseMpuma Yurophu .
Kodwa oko kwenzeka ePoland ngemvukelo yombutho oyiSolidarity ngeminyaka yee - 1980 nokuguquka ngokuthe ngcembe kwelo lizwe liguqukela kulawulo - melo kwabonisa ukuba inkqubo yangaphambili yaseRashiya yokungenelela ngokusebenzisa izigalo iye yaguquka .
Amava asePoland abonisa ukuba kukho ukungavisisani phakathi kwenkqubo yobuKomanisi nokuba inokwenziwa inguqulelo ethe ngcembe nenokuzisa uxolo , kodwa iya kuba nemiphumo ethile .
Kodwa yintoni ebangele ukuba konke oku kube nokwenzeka ?
Ngokutsho kwabahlalutyi abathile bezobupolitika , oyena nobangela uphambili wezi nguqulelo zizonke zaseMpuma Yurophu ibe yinkqubo yobuchule yolawulo lwaseRashiya phantsi kokhokelo lukamongameli waseRashiya uMikhail Gorbachev .
NgoFebruwari 1990 wathi : “ IQela lobuKomanisi laseRashiya liqalise inkqubo yeperestroika [ ukulungelelaniswa ngokutsha kwebutho ] laza lavelisa ingcamango nenkqubo yayo .
Kweli lizwe kuye kwenziwa iinguqulelo ezinkulu ezibandakanya zonke iinkalo zobomi nawo onke amaqela abemi . . . .
Le nkqubo yeperestroika ibangela iinguqulelo ezikhawulezileyo , ezingaqhelekanga nezinemvelaphi engaqhelekanga . ”
Kunjengokuba iAsiaweek yagqabaza isithi : “ Namhlanje , phezu kwazo nje iziphazamiso ezithile , amaphulo [ kaGorbachev ] eglasnost ( ukuthetha ngokuphandle ) naweperestroika ( ukulungelelaniswa ngokutsha kwebutho ) aye akhuthaza abo bathanda inguqulelo eHungary , ePoland nakuwo onke amazwe elaseRashiya . ”
La magama mabini abalulekileyo esiRashiya , elithi glasnost nelithi perestroika , aye akwisigama sehlabathi ukususela kwixesha lokuqalisa kukaGorbachev ukulawula eRashiya ngowe - 1985 .
La magama aye amela indlela entsha urhulumente ajongwa ngayo kweli lizwe lobuKomanisi .
Isithethi sezobupolitika uPhilippe Marcovici , sibhalela ulindixesha waseFransi ogxininisa kwinkqubo yesithethe iLe Quotidien de Paris ngeenguqulelo zaseCzechoslovakia , sathi ezi ziye zabangelwa “ yiMoscow , kuba into enye ecacileyo yeyokuba : Abemi baseRashiya abasukanga nje bayiyeka yaqhubeka ; baye baqiniseka ukuba iCzechoslovakia , njengamanye amazwe anenkqubo yolawulo - melo , iya kukhululeka kumakhamandela ebibopheleleke kuwo . . . .
Kwilizwe lasePrague nelaseMpuma Berlin , abemi bakhona abaninzi babesenza umngcelele bekhuthaza iinguqulelo ; abantu benyanzela amagosa karhulumente ukuba eze ezitratweni ukuze enze izivumelwano emva koko ahambe . ”
Umphumo uye waba kukuba , njengokudubula kweNtaba iSt .
Helens yezobupolitika , ngequbuliso kuye kwakho ulawulo - melo nenkululeko kulo lonke elaseMpuma Yurophu ngeenyanga nje ezimbalwa ​ —⁠ ePoland , eMpuma Jamani , eHungary , eCzechoslovakia , eBulgaria naseRomania .
Ukumanyaniswa Kwakhona KwelaseJamani —⁠ Ngaba Kuyintsikelelo Okanye Kusisiqalekiso ?
Lowo ngumbuzo ngoku abantu abaninzi baseYurophu abajikajikana nawo ezingqondweni zabo .
La mazwe mabini aseJamani aye enza isivumelwano sokusebenzisa uhlobo olunye lwemali ngoJulayi 1990 aze amanyana ngokobupolitika ngo - Oktobha .
Ngoxa oku kuzivuyisa izigidi zabantu , kuyabangcangcazelisa abaninzi eYurophu .
Oku kuquka nabathile kwimpuma Jamani ekusenokufuneka banikezele ngamakhaya abo kwabo babengabaniniwo ngaphambili entshona Jamani .
Phezu kwako nje ukuba iinkokeli ezithile zaseBritani , zingafuni ukuthetha gqitha ngoku elinye iphephandaba laseBritani kumxholo walo ophambili lathi : “ Kuza Kufuneka Nje Ukuba Sibe Nentembelo Kule Jamani Intsha . ”
Emva kokuhlaselwa okwabangela ubunzima obuninzi nokwabangela ilahleko enkulu phantsi kukaNapoléon ( ngowe - 1812 ) noHitler ( ngowe - 1941 ) , ekupheleni kweMfazwe Yehlabathi II iRashiya yafuna ukuqinisekisa inkuseleko yayo ngokuzimisa njengommandla ongabandakanyekiyo kwimicimbi yaseMpuma Yurophu .
Ngaloo ndlela , ilizwekazi laseRashiya eliyilwe ngamazwe asibhozo obuKomanisi aseMpuma Yurophu lasekwa kwiminyaka embalwa ukususela kunyaka we - 1945 .
* Ngoku iRashiya ayiziva isongelwa kangako yiJamani okanye iMerika , yaye iye yayinyenyisa imiqathango yayo ngokuphathelele iziphekepheke ezinokugcinwa yiJamani .
Kubonakala ngathi oko kubizwa ngokuba yi - Iron Curtain , ( umda owahlula amanye amazwe kulawo obukomanisi ) okwavakaliswa nguChurchill ngowe - 1946 , kuye kwaphela , nto leyo eye yavumela ukuba kubekho ukukhanya okungenayo .
Indlela Ezinokukuchaphazela Ngayo Ezi Nguqulelo
Sesithethile kade ngemiphumo ethile engezoqoqosho ebangelwe zezi nguqulelo kumazwe amaninzi ​ —⁠ imisebenzi emitsha , iimeko ezintsha , nemisebenzi yobuchule emitsha kwabanye .
Abanye abaninzi abayi kuqeshwa yaye baza kutsala nzima .
Lo ngumphumo wentanda - bulumko yehlabathi elinenkqubo yentengiso ekhululekileyo ​ —⁠ ukuphumelela kwabona banamandla .
Kwelinye icala , inguqulelo ekhoyo ekumiseleni ulawulo - melo ivumela abantu ukuba baye kwiindawo abathanda ukuya kuzo ngomlinganiselo omkhudlwana .
Yaye oku kuthetha ukukwazi ukuhambela amazwe ngamazwe .
Njengoko amanye amazwe ( ngokomzekelo , iSpeyin neItali ) eye akuphawula oku kwiminyaka engama - 30 edluleyo , ukukhenkethela kwabantu bamanye amazwe kwilizwe labo kunokubangela umahluko omkhulu ekuhlawuleni amatyala nto leyo eyingxaki enkulu kubo bonke oorhulumente .
Izigidi zabemi baseNtshona zinomdla wokutyelela izixeko ezidumileyo ngokwembali zaseMpuma Yurophu , izixeko ezinamagama akhumbuza ixesha eladlula kudala elizukileyo ​ —⁠ iBudapest , iPrague , iBucharest , iWarsaw neLeipzig , ukukhankanya nje ezimbalwa .
Kwakhona abantu bafuna ukukwazi ukuthi ngokukhululekileyo batyelele iLeningrad , iMoscow neOdessa .
Ngokufanayo , abantu baseMpuma Yurophu bafuna ukutyelela elaseNtshona .
Ngokuqinisekileyo , ukhenketho lwamazwe ngamazwe luyanceda ukuphelisa imiqobo ethile yekhethe neyokungazi .
Njengoko abakhenkethi abaninzi befumanisile , ukudada kunye kulwandle olunye nabo babejongwa njengeentshaba kunokubuphelisa ngokukhawuleza ubutshaba .
Kukho enye inkalo yoDonga oludilikileyo ebangela umdla kubantu abaninzi ​ —⁠ ukukwazi ukunxulumana ngokukhululekileyo namakholwa angoowabo akwamanye amazwe .
Ngaba oku kuya kwenzeka ngomlinganiselo ongakanani ?
Ziziphi iinguqulelo ezenzekayo kwinkalo engokonqulo eMpuma Yurophu ?
Inqaku elilandelayo liza kuyiqwalasela le mibuzo neminye .
[ Imibhalo esemazantsi ]
UDonga lwaseBerlin , olwaluziikhilomitha ezingama - 47 ubude , nolwalusahlula iMpuma neNtshona Berlin , lwakhiwa yiMpuma Jamani ngowe - 1961 ukuthintela imfuduko enkulu yeembacu ezazisiya eNtshona .
La mazwe asibhozo yayiyiCzechoslovakia , iHungary , iRomania , iBulgaria , iPoland , iMpuma Jamani , iAlbania neYugoslavia .
[ Imaphu ekwiphepha 5 ]
( Ukuba ufuna inkcazelo ehlahlelwe kakuhle , yiya kwimpapasho )
IJAMANI
IBerlin
IYUGOSLAVIA
IHUNGARY
IPOLAND
IROMANIA
ICZECHOSLOVAKIA
IALBANIA
IBULGARIA
IRASHIYA
IMpuma Yurophu — Ngaba Unqulo Luyavuseleleka ?
UKUNGABIKHO kwenkululeko yokuvakalisa iingcamango ezithile kwiqela lamashumi eminyaka edluleyo kumazwe aseMpuma Yurophu kuye kwaquka imiqathango ethile eqatha kwezonqulo .
Ukungakholelwa kubukho bukaThixo kwakuyinto eyayishunyayelwa ngokukhutheleyo , yaye izindlu ezithile zabefundisi nezecawa zaguqulelwa ekubeni ziimyuziyam zabo bangakholelwayo kubukho bukaThixo , njengaleyo ityelelwe gqitha ngabakhenkethi eLeningrad .
Nabaphi na abefundisi ababeqhubeka besebenza babesiba zizicaka zikarhulumente walapho .
Ekubeni zonke iindawo zonqulo , njengezindlu zoonongendi , izindlu zeecawa nezindlu zecawa zamaSilamsi , zavalwa ngokusemthethweni ngowe - 1967 , iAlbania yade yabizwa liZiko Likanomathotholo iTirana ‘ njengelizwana lokuqala ehlabathini labantu abangakholelwayo kubukho bukaThixo . ’
Ngoku , ekubeni kuye kwakho inkululeko kulo lonke elaseMpuma Yurophu ngokungathi kukudubula kweentyatyambo entwasahlobo , yintoni eyenzekayo elunqulweni ?
Kunjengokuba umbhali waseFransi uJean - François Kahn wabhala esithi : “ Unqulo obeluthintelwe ziingcinezelo ngoku lunokubambisana nesizwe ebesicinezelekile .
Oku kusandul ’ ukwenzeka eIran .
Kuyenzeka khona ngoku eAzerbaijan yaseRashiya .
Kwixesha elizayo isenokunwenwela kulo lonke elaseRashiya njengomlilo wedobo . ”
Kwanangoku ezinye iicawa zizimanyanisa neengcamango nezilangazelelo zobuhlanga yaye ziphambili kwiimvukelo zezobupolitika , zizingcwalisa ngokubakho kwabefundisi bazo bamaKatolika nabobuOthodoki nabamaLuthere .
Ngoko ke unqulo luqhuba njani kule mekobume intsha yolawulo - melo ?
Indlela Eziguquke Ngayo Izinto !
Iinkonzo eziphambili zaseMpuma Yurophu , ingakumbi iCawa yamaKatolika , zisuka nje ziye zathabatha amanyathelo ukuze zamkeleke ngokwasemthethweni kwaba rhulumente batsha .
Ngokomzekelo , iL’Osservatore Romano yanikela ingxelo yokuba “ ngomhla we -⁠ 9 kuFebruwari [ 1990 ] , kwatyobelwa iSivumelwano phakathi kukaPopu neRiphabliki yaseHungary . ”
Ngesi sivumelwano la maqela mabini avumelana ngokuphinda ayile amaqhina olwalamano .
( IVatican igqalwa njengelizwana elizimeleyo . )
Enye ingxelo evela eVatican ithi iCawa yamaKatolika yaseUkrainian Rite , eyavalwa umlomo ngowe - 1946 , iye yacela ukuba yamkeleke ngokwasemthethweni yaye iye yaqalisa uthethathethwano “ noRhulumente neCawa yobuOthodoki yaseRashiya ngeengxaki ezibalulekileyo ezibandakanya ubomi obunxulumene neCawa eUkraine . ”
NgoAprili 1990 upopu watyelela eCzechoslovakia yaye wamkelwa kwisikhululo seenqwelo - moya sasePrague “ ngamalungu aphambili eCawa nawasebuRhulumenteni , kuquka . . . uMnu .
Vaclav Havel , uMongameli wale Riphabliki . ” ( iL’Osservatore Romano ) Kuvela imeko entsha engokonqulo nalapho .
ICawa yamaKatolika ibisoloko izifake ekhwapheni lePoland .
Ngoku , ngale nkululeko intsha ikhoyo , iyazolula yaye iququzelela ukuba kubekho izifundo ezingokonqulo ezikolweni .
Omnye umfundisi wathi : “ Izikolo ziyinxalenye yesizwe .
Ngaphezu kwama - 90 ekhulwini abemi basePoland ngamaKatolika . . . .
Ngokubonakalisa intlonelo ngezinye iicawa , izifundo ezingokonqulo ezikolweni ziza kubuyisela igunya labafundisi - ntsapho kwindawo yalo , . . . nelamagosa asemthethweni kuba ezi zifundo ziphathelele isiseko sokuziphatha komntu . ”
Ingxelo engeCawa yobuOthodoki yaseRomania ithi : “ UBhishophu Omkhulu kunye neqela loobhishophu abaye basebenzisana nomkhosi [ kaCeauşescu ] baye banyanzelwa ukuba barhoxe .
Kwasekwa iBhunga elithile ukuba livuselele imicimbi yeCawa .
Uninzi lwabantu ababengengawo amakholwa ngoku baguqukela kunqulo yaye bazalisa iicawa zasekuhlaleni . . .
ICawa yamaKatolika iByzantine yaseRomania , eyanyanzelwa ukuba ichithakale kwiminyaka engama - 40 edluleyo , iye yavunyelwa ukuba iphinde ihlanganisane . ” ​ —⁠ IOrthodox Unity kaJulayi 1990 .
Iinguqulelo EAlbania
Ngokutsho kweengxelo zamaphephandaba , ngokuthe ngcembe kwenzeka iinguqulelo ezothusayo eAlbania , ilizwana elineentaba nelinabemi abazizigidi ezithathu ezinesiqingatha , abahlala kwindawo efihlakeleyo kuNxweme lweAdriatic phakathi kweYugoslavia neGrisi .
Iphephandaba laseJamani iDie Welt lanikela ingxelo ethi : “ EAlbania , intsika yokugqibela yohlobo oludala lobukomanisi eYurophu , abantu baqalise ukuvota ngeenyawo zabo ” ngokubalekela kubameli bamazwe aseNtshona , apho bathi bavunyelwe ukuba bafudukele eItali , eJamani nakwamanye amazwe .
Le ngxelo ihlabela mgama ize ithi : “ NgoMeyi 1990 abemi baseAlbania bathenjiswa ngokunikwa iincwadi zokundwendwela nokupheliswa kwemithetho ethintela imibandela yonqulo . ”
( Oku kucatshulwe kwiThe German Tribune , kaJulayi 15 , 1990 ) Unjingalwazi kwizifundo zembali uDenis R .
Janz wabhala esithi : “ Umzamo othabathe ixesha elide nonzima wokuphelisa lonke unqulo uye wabekelwa ecaleni . ”
Noko ke , wongezelela ngokuthi : “ Kukho ubungqina . . . bokuba enyanisweni unqulo luye lwaphants ’ ukucinywa igama luluntu . ”
Kule nkalo amaNgqina kaYehova aye alondoloza ngokungqongqo ubundilele aziwa ngabo .
Ngokusekelwe kwimigaqo yeBhayibhile , awabandakanyeki kwiiyantlukwano zobupolitika nezobuhlanga .
Akholose ngoThixo ukuze awazuzise imeko eseluxolweni yokufeza uthumo lwawo lwazwenibanzi lokushumayela ngoBukumkani bukaThixo . ​ —⁠ Mateyu 22 : 21 ; 1 Timoti 2 : ​ 1 , 2 ; 1 Petros 2 : ​ 13 -⁠ 15 .
Ngoko , kuthekani ngamaNgqina kaYehova eMpuma Yurophu ?
Ngaba aye anda nangona ebevalwe umlomo ?
Ngaba anenkululeko engokonqulo ?
[ Umfanekiso okwiphepha 7 ]
Ngaba abantu baza kuphinda babuyele kwiicawa zaseMpuma Yurophu ?
AmaNgqina KaYehova EMpuma Yurophu
NGONOVEMBA 1989 , xa uDonga lwaseBerlin lwadilikayo , iAsiaweek yathi “ malunga nezigidi ezibini zabemi baseMpuma Jamani bathontelana ukungena kwicala elingasentshona lelizwe labo elahlulahluliweyo kwiintsuku ezimbini emva kokuvulwa kwemida yaseMpuma Berlin . ”
Babeyokwenza ntoni ?
Eyona nto yayingamandla , babeye kuthenga .
Abanye babeye kubuka nje yaye bevuyela ukungcamla le nkululeko intsha bayifumeneyo .
Abaninzi bafumana amaNgqina kaYehova ezitratweni zaseBerlin nakwezinye izixeko baza bamkela uncwadi kuwo .
Ukususela ngoko , bambi baye babhalela kwiofisi yesebe yeWatch Tower Society eseSelters , kufuphi naseFrankfurt am Main , bebonakalisa intsabelo emangalisayo .
Enye ileta yavakalisa oku : “ Xa ndandityelele eNtshona Berlin okokuqala ebomini bam , ndafumana inkupho yeMboniselo njengesipho esivela kumaNgqina kaYehova endadibana nawo esitratweni .
Ukususela ngoko , ndiye ndaqalisa ukuyijonga iBhayibhile kwakhona , yaye nakubeni ndineengxaki ezininzi gqitha , kwakhona kukho umntu ondinik ’ ithemba novuyo ebomini .
Ndingakuvuyela gqitha ukuba ndinokufunda incwadi ethi Ubutsha Bakho ​ —⁠ Ukufumana Okona Kulungileyo Kubo .
Bendingakuvuyela nokuqhagamshelana namaNgqina kaYehova . ”
Olunye undwendwe lwabhala lusithi : “ Xa ndandiphuma kwitonela eliya kwisikhululo esikhulu saseNuremberg , inenekazi elithile landinika umbhalo kaVukani !
noweMboniselo .
Ndandichwayite gqitha ngoxa ndandizifunda .
Kangangeentsuku ezithile ndiye ndayisebenzisa iBhayibhile kwakhona . ”
Kwaqhutywa iindibano zamaNgqina kaYehova kwizixeko ezikhulu kulo lonke elaseMpuma Yurophu ebudeni bexesha lehlobo ngowe - 1990 .
IBala lemidlalo iOlympia elaliseNtshona Berlin ngaphambili laba yindawo eyaqhutyelwa kuyo enye indibano awayeye kuyo amaNgqina avela kumazwe ngamazwe , kuquka nawasempuma Jamani .
Kuqikelelwa ukuba kwangama - 44 532 awayekho , anokuba ngama - 30 000 ayevela empuma Jamani .
Iphephandaba iBerliner Morgenpost lanikela ingxelo yokuba amaNgqina amatsha ali - 1 017 abhaptizwa kumadama okuqubha aseOlympia , entywiliselwa ngokupheleleyo emanzini , inkqubo “ ababambelela kuyo abo bantywiliselwayo njengaleyo yamaKristu amandulo . ”
Izinto ziguquke njani empuma Jamani ?
NgoMatshi 1990 amaphephandaba aseMpuma Jamani avakalisa ukuba amaNgqina kaYehova aye amkelwa ngokusemthethweni .
Phantsi komxholo othi : “ Amkelekile Ngokwasemthethweni Kwakhona AmaNgqina KaYehova , ” iphephandaba laseMpuma Jamani iMitteldeutsche Zeitung lathi : “ NgoMatshi 14 saphela isibhengezo sokuvalwa umlomo kwawo esithabathe iminyaka engamashumi amane sikho .
Ngolu suku abameli abangamaNgqina kaYehova aseJamani bakwazi ukuphuma kwisakhiwo esineZiko likaSosiba kaRhulumente kwiMicimbi Engonqulo weR [ iphabliki ] Y [ olawulo - melo ] yaseJ [ amani ] ( eMpuma Jamani ) bephethe uxwebhu olungokwasemthethweni oluwavumelayo kwakhona ukuba angaphinda aluqhelisele ngokukhululekileyo unqulo lwawo eMpuma Jamani . ”
Ileta eyafunyanwa kwintwasahlobo ephelileyo ivela kwiNgqina elithile laseLeipzig ithi : “ Kwiveki enye edluleyo besisaodola ngokufihlakeleyo ukudla kokomoya ngezixa ezincinane .
Ngoku [ ngoMatshi 14 , 1990 ] siye samkelwa ngokusemthethweni !
Kungekudala siza kube sisothula ilori enkulu eneetoni ezine zoncwadi ! ”
Enyanisweni , ilori yokuqala eyathulwa eMpuma Jamani yayinoncwadi lweBhayibhile oluziitoni ezingama - 25 , yaye kwiinyanga ezimbini , kwathunyelwa ezinye iitoni ezingama - 250 .
Kwakunjalo ke ukulamba okungokomoya kwaloo maNgqina awayehluthwe inkululeko kangangeminyaka engama - 40 !
Xa sikhumbula ukuba ubuNazi ( 1933 - 45 ) nobuKomanisi bazama ukuwubhangisa umsebenzi wamaNgqina eJamani , imisebenzi yawo yenkalipho yethuba elidluleyo neyangoku ibubungqina obucacileyo bengqibelelo yawo nentsikelelo aye wawathululela yona uThixo .
AmaNgqina KaYehova ERashiya
NgoDisemba 1989 , uMikhail Gorbachev waba nentlanganiso noPopu John Paul II eVatican .
Iphephandaba laseRashiya iPravda lanikela ingxelo yokuba uGorbachev wathi ngale ncoko yabo : “ Saba nengxubusho enzulu nenentsingiselo . . . .
Sathetha ngonqulo neenkqubo eziphathelele nalo eYurophu , ehlabathini , naseRashiya . ”
IL’Osservatore Romano , iphephandaba elisemthethweni laseVatican , lanikela ingxelo yokuba uMnu . Gorbachev xa wayethetha nopopu wathi : “ Abantu beenkonzo ezininzi , kuquka amaKristu , amaSilamsi , amaYuda , amaBhuda nabezinye iinkonzo , bakho eRashiya .
Bonke banelungelo lokwanelisa iintswelo zabo zokomoya .
Kungekudala , kwilizwe lethu kuza kumiselwa uMthetho weNkululeko Engokonqulo . ”
Ngokuvumelana nelo lizwi , ngoSeptemba 1990 iqumrhu lowiso - mthetho laseRashiya lamisela umthetho ovumela inkululeko yesazela .
KwiGatya 3 lalo mthetho kwathiwa : “ Ngokuvisisana nelungelo lenkululeko engokonqulo , wonke ummi uzigqibela ngokwakhe imibandela engokonqulo , unelungelo lokuqhelisela naluphi na unqulo njengomntu ngamnye okanye njengeqela okanye ukungaqheliseli naluphi na , ukuvakalisa nokusasaza iinkolelo zakhe ngokuphathelele unqulo . ”
Kukho amawaka amaNgqina kaYehova eRashiya akhangele phambili ekuqheliseleni unqulo ngokukhululekileyo .
( Bona iphepha 30 . ) KwiiNdibano “ Zentetho Enyulu ” zowe - 1990 , kwakukho iindwendwe ezingaphezu kwezili - 17 000 ezivela eRashiya ezazikucwangciso lwesiRashiya eWarsaw ezazimele onke amaNgqina asasazeke kulo lonke elaseRashiya .
Akhangele phambili kumhla ekuya kuba nokwenzeka ukuba abe neendibano eRashiya .
Inkqubela EPoland
AmaNgqina kaYehova amkelwa ngokusemthethweni ePoland ngoMeyi 1989 .
Ukususela ngoko kuye kwasekwa iofisi yesebe , yaye kwakhiwa izakhiwo ezikhulu kufuphi naseWarsaw .
Ngaphambili , amakhulu amaNgqina aselula ebevalelwa entolongweni ngenxa yembambano yobundilele bobuKristu .
Ngoku akhululekile kwinkonzo yezomkhosi nakwisohlwayo ukuba nje avelisa isiqinisekiso esifanelekileyo .
Iindibano ezaqhutyelwa ePoland ngowe - 1989 nangowe - 1990 zibe lolunye ukhuthazo kumaNgqina alapho .
Ingxelo ithi inani lamaNgqina akhutheleyo ePoland liye landa nyanga zonke ebudeni bonyaka ophelileyo , lafikelela kwincopho engaphezu kwama - 97 000 .
Alithandabuzeki elokuba kungekudala iPoland iza kuba lilizwe le - 12 elinamaNgqina angaphezu kwe - 100 000 .
* Ababezile kwiSikhumbuzo sokufa kukaKristu ngoAprili yayingabantu abali - 188 861 .
Inkululeko Engokonqulo ERomania
Avuyiswa gqitha amaNgqina aseRomania kukuva ukuba intlangano yawo iye yamkelwa ngokusemthethweni ngoAprili 1990 . ( Bona ibhokisi , kwiphepha 13 . )
Kungekudala kwalungiselelwa iindibano zesiphaluka kulo lonke elo lizwe , yaye kolunye ungcelele kweza abantu abangaphezu kwama - 44 000 , kanti kwakukho kuphela amaNgqina amalunga ne - 19 000 ngelo xesha .
Ngokuqinisekileyo abantu abaninzi baseRomania bayasabela kwisigidimi soBukumkani .
Iindibano zesithili zowe - 1990 zehlabathi lonke ezinomxholo othi “ Intetho Enyulu ” zaqhutywa kwisixeko saseBrasov nesaseCluj - Napoca .
Ucwangciso lwaqhutywa ngesiRomania nangesiHungary .
Kwakuze abantu abangaphezu kwama - 36 000 , yaye kwabhaptizwa abali - 1 445 .
Ukususela kwinkupho yeMboniselo kaJanuwari 1 , 1991 , isiRomania siza kuqaliswa ukupapashwa ngaxeshanye nesiNgesi yaye ngombala opheleleyo .
KwiBulgaria engekude , apho lugquba khona unqulo lobuOthodoki baseMpuma , amaNgqina awakamkelwa ngokwasemthethweni kodwa aqesha amagumbi athile ukuze aqhubele kuwo iintlanganiso zawo zebandla .
Angaphezu kwamakhulu amabini athi aya eSalonika , eGrisi , kwiNdibano “ Yentetho Enyulu ” ebiqhutywa ngolwimi lwaseBulgaria nangesiGrike .
Iindaba Ezimnandi Ezivela EHungary
UJuni 27 , 1989 , yayilusuku olubalulekileyo kwimbali yamaNgqina aseHungary .
Iphephandaba iMagyar Nemzet lavakalisa oku : “ IOfisi kaRhulumente Engemicimbi yeCawa iye yavakalisa ukuba intlangano yonqulo yamaNgqina kaYehova eHungary , ngokuvumelana nomthetho wenkululeko engokonqulo , igqalwa njengonqulo olwamkelekileyo ngokwasemthethweni . ”
Ezi ndaba zabhengezwa kunomathotholo , nakumabonwakude .
Abemi baseHungary baye beva ukuba ekugqibeleni uye wamkelwa ngokusemthethweni umsebenzi wamaJehova Tanúi ( amaNgqina kaYehova ) .
Ukuze kugutyungelwe imimandla emikhulu yeli lizwe , kuye kwaqhutywa iiNdibano “ Zentetho Enyulu ” ePecs , eMiskolc , eDebrecen naseBudapest .
Abantu abanokuba nama - 2 000 abathetha isiHungary beza besuka eCzechoslovakia naseRashiya .
Ukubethelela ukumanyana kwamaNgqina kaYehova ezizwe ngezizwe , kwakukho iqela leendwendwe ezingama - 700 ezazisuka eFinland .
Lilonke inani labo babekho eHungary lalingama - 21 568 , kuquka neendwendwe ezingaphezu kwezingama - 2 000 ezazisuka eRomania .
Ukususela ngoJanuwari 1990 , amaNgqina aseHungary ebefumana amaphephancwadi awo ngombala opheleleyo ngokuthe rhoqo , eguqulelwe ngaxeshanye nawolwimi lwesiNgesi .
Ayaqhubeka ECzechoslovakia
Kweli lizwe lihle elineentaba namathafa achumayo , amaNgqina kaYehova axakekile enceda abamelwane bawo ukuba bafunde okungakumbi ngeBhayibhile .
Enye ingxelo engomsebenzi wawo ithi : “ Umsebenzi wenziwa ngokuphandle , yaye kuqhutywa iintlanganiso ezinkulu . ”
Emva kweenguqulelo eziphawulekayo ezenzeke eMpuma Yurophu ngasekupheleni kowe - 1989 , amaNgqina aseCzechoslovakia athabatha amanyathelo ngokukhawuleza aza alungiselela ungcelele lweendibano zesiphaluka ebudeni benyanga ka - Aprili ukusa kwekaJuni 1990 .
Ngenxa yoku , okwesihlandlo sokuqala , kwabakho ingxelo entle engamaNgqina kumaphephandaba .
Sithetha nje , kukho amaNgqina angaphezu kwama - 21 000 eCzechoslovakia , yaye ngowe - 1990 abantu ababezile kwiSikhumbuzo sokufa kukaKristu babengama - 40 295 .
Ngaphezu kwesiqingatha samabandla sesineendawo ezithile eziqeshwayo apho anokuqhubela khona iintlanganiso zawo , yaye amabandla ali - 12 ade aneeHolo zawo zoBukumkani .
NgoAgasti 1990 kwaqhutywa indibano ePrague , bebonke abantu ababekho babengama - 23 876 , yaye kwabhaptizwa abali - 1 824 .
Ukuwenza amabala emidlalo afanelekele iindibano , amaNgqina angaphezu kwangama - 9 500 ngokuzithandela achitha iiyure ezingaphezu kwezingama - 58 000 ekucoceni nasekupeyinteni .
Ummeli weziko likamabonwakude eCzechoslovakia wathi : “ Siye satyelela iimbutho ezininzi , kodwa siyayincoma indlela enilungelelaniswe ngayo kweli bala lemidlalo .
Kunzima ukuba sikholelwe kwelokuba niyaqala ukulungiselela indibano elolu hlobo . ”
Olunye undwendwe lwathi : “ Ndiyayithanda imekobume engokomoya , imvisiswano nothando oluphakathi kwenu bazalwana .
Bendize njengomhlobo ; ndihamba ndingongakumbi . ”
Amaphephancwadi IMboniselo noVukani !
apapashwa ngombala opheleleyo ngolwimi lwesiCzech nolwesiSlovak , yaye IMboniselo ifumaneka ngaxeshanye nesiNgesi kwezi lwimi zombini .
Xa sicinga ngeemeko ebezicinezela kunyaka nje omnye odluleyo , ezi ziinguqulelo ezimangalisayo .
Amathemba Ekamva
Ngawaphi amathemba akhoyo kumaNgqina angokushumayela kumazwe apho esi sizukulwana sangoku siye sakhula singakholelwa kubukho bukaThixo ?
Ingxelo ichaza oku : “ Kukho ubumnyama obugqithiseleyo ngokuphathelele iBhayibhile noThixo .
Noko ke , eyona nto inik ’ ithemba yeyokuba abantu abadidekanga ziimfundiso zobuxoki ezimele zingamkelwa .
Kuyabonakala ukuba ukuvuna kona kuninzi . ”
Ngoko , sisiphi isigidimi esivela eBhayibhileni amaNgqina kaYehova asidlulisela kubantu baseMpuma Yurophu ?
Inqaku elilandelayo liza kuphendula .
[ Umbhalo osemazantsi ]
Amanye ali - 11 yiBrazil , iBritani , iKhanada , iFransi , iJamani , i - Itali , iJapan , iMexico , iNigeria , iiPhilippines neUnited States .
[ Ibhokisi ekwiphepha 8 , 9 ]
Inkululeko Engokonqulo Ekugqibeleni !
La magqabaza alandelayo avela kumaNgqina asuka kwindawo ngaphambili ebiyiMpuma Jamani awayeze kwiNdibano “ Yentetho Enyulu ” eBerlin , ngoJulayi 1990 .
“ Igama lam ndinguLydia .
Ndineminyaka esibhozo ubudala , yaye ndisuka eGDR [ eMpuma Jamani ] .
Ndivuya gqitha kukuba ndiye ndeza kule ndibano yesithili kuba kunyaka ophelileyo , imida ibingekavulwa .
Kwafuneka iSikhumbuzo sisiqhube ngasese .
Ngoku sikhululekile !
Xa wonk ’ umntu eqalisa ukucula , zisuka zihle iinyembezi .
Ndinemincili kangangokuba ndiza kubalisa ngayo esikolweni ! ”
“ Sinombulelo ongazenzisiyo noxabiso ngokuba ziindwendwe zikaYehova apha eBerlin phakathi kobuzalwana bezizwe ngezizwe . ” ​ —⁠ UBernd .
“ Isibakala sokuba abazalwana baseMpuma Jamani bebekucwangciso sibonisa inkalo ebalulekileyo : UYehova uyabaqeqesha abantu bakhe yaye ubenza bafaneleke naxa bevalwe umlomo . ” — UGottfried .
“ Intswahla nengoma zazibonisa ukuba wonke umntu wayonwabile .
Kwakuvakala isandi esikhulu kangangokuba sasichukumisa ngaphakathi .
Hayi indlela amele ukuba wavuya ngayo uYehova ! ” ​ —⁠ UEgon .
“ Emva kokuba ndibhaptiziwe bambi abazalwana bandibuza enoba amanzi ebengabandi gqitha kusini na .
Ekuphela kwento endandinokuyithetha kukuthi andazi .
Intsikelelo kaYehova yayifudumalisa kangangokuba andizange ndiliphawule iqondo lobushushu okanye elokubanda kwamanzi . ” ​ —⁠ UHeidrun .
“ Ayichazeki imeko eyayikumagumbi okulala esasiwaqeshile !
Kukho abantu ababevela eDenmark , eMozambiki , eNgilani , eKhalifoniya , emazantsi eJamani , eSpeyin , eMpuma Jamani ​ —⁠ sonke sasicula kunye , sonke sasithetha ‘ intetho enyulu . ’ ” ​ —⁠ UJutta .
“ Besisoloko sibalisela abantwana bethu izinto esizikhumbulayo ezenzeka kwindibano yaseBerlin yowe - 1958 neyowe - 1960 , eyokugqibela esakwazi ukuya kuyo .
Kodwa ebesikunandipha ngoku kuzigqwesa zonke izinto esizikhumbulayo nebesizilindele . ” ​ —⁠ UWolfgang .
“ Eyona nto isichukumise gqitha kuxa amawaka abantu aphakama aza avuma ingoma ezukisa uYehova , ingakumbi ebudeni bengoma yokuqukumbela nomthandazo .
Asizange sikwazi ukuzibamba iinyembezi . ” ​ —⁠ UMonika noReinhard .
[ Ibhokisi ekwiphepha 13 ]
“ Okungekho Sikweni Kwalungiswa ”
Phantsi kwaloo mxholo kwanikelwa ingxelo ngeengongoma zeendaba kulindixesha waseRomania iTineretul liber ( Ulutsha Olukhululekileyo ) ka - Agasti 11 , 1990 .
Lo lindixesha wathi : “ Ewe , okungekho sikweni kwalungiswa .
Intlangano engokonqulo ekhuthele gqitha ‘ amaNgqina kaYehova , ’ athe alondoloza ingqibelelo yawo njengabalandeli bakaKristu ngaphezu kweminyaka engama - 40 , iye ngoku yamkelwa ngokwasemthethweni , isamkela isiqinisekiso esingokwasemthethweni .
Le ntlangano iwenza umsebenzi wayo phantsi kweliso noyalelo lweQumrhu Elilawulayo , njengentlangano yehlabathi lonke , esebenza ngokukhutheleyo kumazwe angama - 210 nemimandla eseziqithini . ”
Landula ke eli nqaku laqukumbela ngokubhengeza iindibano ezaziza kuqhutywa ngoAgasti eBrasov naseCluj - Napoca .
[ Imifanekiso ekwiphepha 9 ]
Oko kuqhubeka endibanweni : ( ukususela ezantsi ngasekhohlo , ukusa ngasekunene ) ukunikela incwadana entsha enemifanekiso eWarsaw ; iqonga laseHungary nelaseRomania , eBudapest ; kubhalwa amanqaku , eBerlin ; ukulungiswa kwebala lemidlalo ngaphambi kwendibano , ePrague
[ Imifanekiso ekwiphepha 10 ]
Oko kuqhubeka endibanweni : ( ukususela ngasekhohlo , ukusa ngasekunene ) ubhaptizo , eRomania ; ibala lemidlalo , ePrague ; intsapho nencwadi ethi “ Iphulo Loluntu Lokufuna UThixo ” eBerlin ; isithethi eBudapest ; ukuhlola iBhayibhile ePoland
Sisiphi Isigidimi Abasivayo ?
LIHLABATHI elinjani obungathanda ukuphila kulo ?
Luhlobo olunjani lwekamva olufunela abantwana bakho ?
Ukuba ungasempilweni efezekileyo uze ungafi , ngaba ubungakukhetha oko ?
Ubuya kuyiphendula njani loo mibuzo ?
Inkoliso yabantu , kungakhathaliseki ukuba banayiphi na imvelaphi yonqulo okanye yobupolitika , bebeya kufuna ukuphila kwihlabathi eliseluxolweni nelinendyebo .
Bebeya kulivuyela ihlabathi elinobulungisa obugqibeleleyo nemvisiswano , apho kungekho konakala ; apho kungasayi kubakho omnye umthetho wabo bemi kakuhle kuze kubekho omnye wabangamahlwempu .
Yaye ngokungathandabuzekiyo , ubuya kuthanda ukuba abantwana bakho babe nentabalala yokutya , ikhaya elihle nemfundo esemgangathweni .
Ngamanye amazwi , ubuya kufuna ukuqinisekisa ukuba wena nenzala yakho ninekamva elizinzileyo .
Yaye ukuba ubunikwe ithuba , ubuya kukhetha impilo efezekileyo nokuphila ixesha elaneleyo ukuze uzalisekise iminqweno namabhongo akho afanelekileyo , kwanokunandipha ubomi obungunaphakade kumhlaba oseluxolweni noyiparadisi .
Kukonke oku akulophupha nje elingenakuzalisekiswa .
Kusisigidimi seBhayibhile amaNgqina kaYehova asishumayela kumhlaba wonke , kuquka nakumazwe aseMpuma Yurophu .
Ithemba LeBhayibhile Eliqinisekileyo Ngekamva
Iziprofeto zeBhayibhile ezinokuthenjwa nezabhalwa kwiinkulungwane ezininzi ezadlulayo zaxela kusengaphambili iziganeko ezaziya kwenzeka kule nkulungwane yethu yama - 20 , ‘ iimfazwe zethu namarhe eemfazwe ’ ; ‘ iinyikima zethu zomhlaba nokunqongophala kokutya kwiindawo ngeendawo ’ ; ‘ ukuxinezeleka kweentlanga zethu , zithingaza , ngoxa abantu baya kube besifa kukoyika izinto ezilizelayo elimiweyo ’ ; ‘ ukuwonakalisa nokuwungcolisa kwethu umhlaba . ’ ​ —⁠ Luka 21 : ​ 10 - 33 ; ISityhilelo 11 :⁠ 18 .
Kanti , zonke ezi ziganeko nezinye ezingakumbi zingumqondiso oqinisekileyo wokuba ihlabathi elitsha elithenjiswe nguThixo likufuphi .
Oku kuquka “ elitsha izulu , nomtsha umhlaba , ” okuthetha ukuthi , ulawulo olutsha lomhlaba , urhulumente wasezulwini , nebutho lomhlaba elihlaziyiweyo ‘ apho kumi ubulungisa . ’
Oku kuthetha ihlabathi elitsha ‘ ekungasayi kubakho ziintlungu , kufa nasijwili kulo . ’ ​ —⁠ Isaya 65 : ​ 17 - 25 ; 2 Petros 3 : 13 ; ISityhilelo 21 : ​ 1 -⁠ 4 .
Ngokucacileyo , akukho nkqubo yabupolitika , kungakhathaliseki ukuba inyaniseke yaye inenyameko kangakanani na , inokuphumeza inkqubo enjalo .
Kuphela yiNkosi enguMongami wendalo iphela , uYehova uThixo , onomdla nonamandla okuphumeza oku .
Ngenxa yoko uNyana wakhe , uKristu Yesu , wafundisa abalandeli bakhe ukuthandaza esithi : “ Bawo wethu osemazulwini , malingcwaliswe igama lakho .
Mabufike ubukumkani bakho .
Makwenziwe ukuthanda kwakho nasemhlabeni , njengokuba kusenziwa emazulwini . ” ​ —⁠ Mateyu 6 : ​ 9 , 10 .
Ukuthanda kukaThixo kukuba umhlaba ube yeyona ndawo intle kwindalo iphela , ekuhleli kuyo intsapho yabantu ethanda uxolo .
Kungekudala uThixo uza kuthabath ’ unyawo lokuzisa oko .
Esi iya kuba sisenzo sokucoca asuse emhlabeni ukungcola nabo bawungcolisayo .
Lonke ungcoliseko lomoya , enoba lolubonakalayo okanye lungokwemilinganiselo yokuziphatha , luya kupheliswa emhlabeni .
Ngoobani abaya kusala ?
UYesu wathi : “ Banoyolo abanobulali ; ngokuba umhlaba baya kuwudla ilifa bona . ” ​ —⁠ Mateyu 5 :⁠ 5 ; ISityhilelo 16 : ​ 14 -⁠ 16 .
Ngaba uyafuna ukuba phakathi kwabo banobulali nabaya kuzuza intsikelelo kaThixo ?
Ngoko qhagamshelana namaNgqina kaYehova asekuhlaleni uze ucele isifundo seBhayibhile sesisa , nto leyo engakubopheleli nganto .
Ziqinisekisele ngokwakho oko ‘ kukuko ukuthanda kukaThixo okulungileyo , okukholekileyo , okuzalisekileyo . ’
Uze emva koko ukwenze . ​ —⁠ Roma 12 :⁠ 2 .
Abantu Abaselula Bayabuza . . .
Ngaba Ndifanele Ndisebenze Ngoxa Ndisesesikolweni ?
IINTSUKU zesikolo ziyaxakekisa kulutsha oluninzi .
Ukufundiswa kwigumbi lokufundela kuthabatha inxalenye enkulu yosuku ngalunye lweveki .
Umsebenzi wesikolo owenziwa ekhaya nokufundisisa ziyaxakekisa ngeenjikalanga .
Yaye phakathi kukho imisetyenzana yasendlwini eliqela efuna ukunikelwa ingqalelo .
*
Kumazwe aseNtshona ulutsha olukwintanga yesikolo lunokusoloko lujonge phambili kwimpela - veki njengexesha lokonwaba nelokuzihlaziya .
Kodwa kwiindawo ezininzi zehlabathi , iimpela - veki asingomathuba okuzihlaziya .
Ngokomzekelo , kwimimandla yasemaphandleni eAfrika , ulutsha ludla ngokuchitha iimpela - veki luncedisa abazali balo emasimini , lubuyisa elinye lexesha elilahleke ebudeni beveki ngenxa yesikolo .
Yaye kumaNgqina kaYehova , ulutsha lunembopheleleko eyongezelelekileyo yokuba nenxaxheba kumsebenzi wokushumayela kwindlu ngendlu nokuya kwiintlanganiso zamaKristu . ​ —⁠ Hebhere 10 : ​ 23 -⁠ 25 .
Ngoko ke , kusenokubonakala kungenakwenzeka ukuba ulutsha lwaseAfrika beluya kufuna ukuthabatha uxanduva olongezelelekileyo lomsebenzi wengqesho .
Kodwa ulutsha oluninzi olunjalo luyasebenza yaye ngeendlela ezahlukeneyo : lulima izitiya zalo luze luthengise imveliso , lwaluke umsingizane luze lwenze iminqwazi , okanye iibhaskithi ukuze luzithengise kwindawo yentengiso .
Sekunjalo olunye luyaloba , luthengise amaphephandaba , luze luvune okanye luthengise iziqhamo .
Noko ke , kutheni olu lutsha lusenza umsebenzi wengqesho ?
Ngaba oku ngokuyimfuneko kuthetha ukuba ufanele wenze okufanayo ?
Isizathu Sokuba Lusebenze
Olunye ulutsha phantse ukuba lunyanzelekile ngokupheleleyo ukuba lusebenze ngenxa yeemeko ezingaphaya kwamandla alo , ezinjengokufa komzali .
( Oku kunokushiya ulutsha lungenabani wokuluxhasa kwimfundo yalo . )
Kwelinye icala , olunye ulutsha luyasebenza ukuze lungaxhomekeki kubazali balo .
Qwalasela uKofi , umfana waseGhana .
Ngoxa wayesesikolweni sobugcisa , wasebenza njengomqeshwa kwifama ethile iiyure ezimbini suku ngalunye emva kokuphuma kwesikolo .
* UKofi ucacisa athi : “ Abazali bam babezilungiselele iintswelo zam ukutyhubela isikolo sabaqalayo .
Kodwa andifunanga kuqhubeka ndixhomekeke kubo ngazo zonke izinto endizifunayo .
Ngoko ndaqalisa umsebenzi wempangelo .
Ndaziva ndonwabe ngakumbi ngokuba ndikwazi ukuzithengela izinto zokubhala neencwadi ndize ndizihlawulele imali yesithuthi sesikolo . ”
Umnakwabo Kofi uMoses ngokufanayo wayesebenza .
Ngoxa wayekwisekondari , uMoses wayefundisa ngasese abantwana abaselula besikolo .
Kodwa ngoxa umvuzo kaKofi ngokufanelekileyo wawuhlawula iimfuno zakhe , enye imali kaMoses yayisetyenziswa yintsapho yakowabo .
Ngoba ?
Ekubeni wayevela kwintsapho yabantwana abasibhozo , uqiqa ngelithi : “ Ukwenza kwam umsebenzi wesingxungxo kwabaphumza abazali bam ekunyamekeleni iimfuno zabanye abanakwethu noodade wethu . ”
Ukwavuma ukuba kunemvakalelo yolwaneliseko ukukwazi ukuzithengela izinto .
Ukunceda abazali bakabani ngokwemali xa kukho imfuneko yokwenene kusenokuba yindlela yokunikela imbeko ebafaneleyo .
Noko ke , kwangaxeshanye , akukho nto ngokuyimfuneko ephosakeleyo ekusebenzeni ukuze ubani abe nemali ayichithela kwizinto zakhe .
Ukuba nomsebenzi kusekwanokwenza okuninzi ukufaka engqondweni yolutsha imvakalelo yembopheleleko .
Kunokunceda ulutsha lube nobuchule obunokuthi kamva busetyenziswe ekuxhaseni intsapho .
Ngokomzekelo , uYesu Kristu ngokucacileyo wafunda ukuchwela ngokusebenza noyise owayengumgcini wakhe njengoselula .
Sekunjalo , ‘ ixesha leli hlabathi lifinyele , ’ yaye oselula olumkileyo uyaqinisekisa ukuba ixesha lakhe ulisebenzisa ngokuyingenelo .
Ngoko ngaphambi kokwenza umsebenzi othile , ufanele uzihlolisise zonke iimeko ezibandakanyekileyo ​ —⁠ kuquka iintshukumisa zakho .
Ukubala Iindleko
Eminye imibuzo osenokuyiqwalasela yile : Ngaba abazali bam baluswele ngokwenene okanye bade balufune uncedo lwam olungokwemali ?
Okanye ngaba bakulungele ukwaneliswa kokuncinane ukuze ndikwazi ukwenza umsebenzi wesikolo owenzelwa ekhaya ndize ndikhule ngokomoya ?
Ngaba ndiyiswele ngokwenene imali esecaleni , okanye ngaba ndilandela “ inkanuko yenyama , nenkanuko yamehlo , noqhankqalazo lobu bomi ” ? ​ —⁠ 1 Yohane 2 :⁠ 16 .
Isilumko uSolomon saphawula oku : “ Ndayiqonda ke mna yonke imigudu , nayo yonke impumelelo yomsebenzi , ukuba ingumona wokwanyelana .
Kwanaloo nto ingamampunge , nokusukelana nomoya . . . .
Kulungile ukuzalisa sandla sinye ngokuphumla , kunokuzalisa zozibini izandla ngemigudu nokusukelana nomoya . ” ​ —⁠ INtshumayeli 4 : ​ 4 -⁠ 6 .
Enye imeko emayiqwalaselwe ibiya kuba ngumphumo ukusebenza okusenokuba nawo ekuhambeni kwakho isikolo .
UKofi , obekhankanywe ngaphambili , ukhumbula oku : “ Ngonyaka wam wokuqala kwisikolo sobugcisa xa ndandingenzi msebenzi wengqesho , indlela endandiqhuba ngayo kwizifundo zam yayibalasele .
Kwandula ke kwangunyaka wesibini endaqalisa ngawo umsebenzi wengqesho , yaye amanqaku endandiwafumana aqalisa ukuhla .
Sekunjalo ndakwazi ukuba ngaphezu komlinganiselo wamanqaku amiselweyo , kodwa kwakudinisa kakhulu . ”
Okubangel ’ umdla kukuba , uphengululo olwenziwa eUnited States lwafumanisa ukuba “ ukusebenza kukhokelela ekuhleni komgangatho ubani aqhuba ngawo esikolweni yaye kunciphisa ukubandakanyeka kukabani kwimicimbi yesikolo ngokomntu ofikelela kubuntu obukhulu . ”
Ngaba uyamkhumbula umntakwabo Kofi uMoses , owayenomsebenzi wokufundisa abantwana abangekayi esikolweni ?
Uvuma oku : “ Ngaphandle kokuba ubani ungolumke kakhulu , unokuqalisa ukuthabatha abafundi abaninzi kunabo banokufundiswa ngexesha elilinganiselweyo elifumanekayo . ”
UMawuli , enye indoda yaseAfrika , wasebenza ixesha elincinane njengomlobi .
Uthi : “ Kwakusiba sisilingo kakhulu ukubambisa kakhulu elunxwemeni .
Kwakuqhubela ekubeni ushiye iincwadi uhambe uze uzenzele imali engakumbi .
Amakhwenkwe amaninzi elalini enza oko aza asiyeka isikolo . ”
Isikolo nomsebenzi zikwanokuphelisa amandla oselula ukusa kwinqanaba lokuchaphazela ngokuyingozi ubumoya bakhe .
Kusenokuba nzima ngaye ukuya kwiintlanganiso zamaKristu okanye ukunikela ingqalelo xa elapho .
Isifundo sobuqu seBhayibhile neseempapasho ezisekelwe eBhayibhileni sisenokuphelela esithubeni .
Ukugcina Ulungelelwano Lwakho
Sekunjalo , emva kokuhlolisisa zonke iimeko , wena nabazali bakho nisenokugqiba ekubeni ukusebenza kumsebenzi wohlobo oluthile kuya kuba neengenelo .
Unokulisebenzisa ngokuyingenelo njani eli thuba ?
Ukuziqeqesha kuyimfuneko .
Umpostile uPawulos wathetha ngemigudu yakhe , esithi : “ Ndisuka ndiwuqobe umzimba wam , ndiwuxinzelele phantsi . ”
Kuya kufuna ukuziqeqesha ngawe ukonga ​ —⁠ yaye kungekhona ukuyichitha⁠ — ​ imali oyifumanayo .
Kwakhona kuya kufuna ukuziqeqesha ngawe ukusebenzisa ngokufanelekileyo ixesha lakho eliseleyo .
Kambe ke , ukuzihlaziya nokuphumla okwaneleyo kunendawo yako yaye kunokwandisa umsebenzi onemveliso .
Kodwa lumkela ukuba izinto zokuzonwabisa nokuzihlaziya azithathi xesha lomsebenzi wesikolo owenziwa ekhaya nelezinto zokomoya .
Ngoko ke kuya kufuneka wenze ucwangciso lokwenene lwamathuba okufundisisa ​ —⁠ yaye unamathele kulo .
Ngokomzekelo , kusenokulunga ngakumbi ukuqalisa umsebenzi wakho wesikolo ngokukhawuleza kangangoko kunokwenzeka ekufikeni ekhaya ukuvela emsebenzini , ungalindi de kube semva kwesidlo sangokuhlwa ngexesha osenokuziva usozela .
Abanye banyula ukuya kulala kwangoko baze banyamekele izifundo zabo kuqala ekuseni .
Nokuba iyintoni na imeko , yenza amathuba akho okufundisisa abe nemveliso kangangoko kunokwenzeka .
Kuphephe ukudlala umculo okanye ukuzifica kwezinye izinto eziphazamisayo .
Umsebenzi wakho wesikolo owenzela ekhaya usekwanokuba lula ukuba unikela ingqalelo kwindlela ophulaphula ngayo kwigumbi lokufundela , uthabatha amanqaku eengongoma eziyintloko naweenkcukacha ezixhasayo . ​ —⁠ Thelekisa uLuka 8 :⁠ 18 .
Noko ke , okona kubaluleke kuzo zonke ziintswelo zokomoya .
Ukuze ezi zaneliswe , ukwamele ubekele ecaleni ixesha lesifundo seBhayibhile sobuqu , leentlanganiso zamaKristu nelokuba nesabelo kubulungiseleli basesidlangalaleni .
Kuyinyaniso ukuba , ukusebenza nokufunda kuluxanduva .
Kodwa ukuba umele uzenze zombini , izinto zokomoya mazize kuqala .
Qhubeka uthandaza kuYehova uThixo ukuba akuncede ugcine ulungelelwano lobumoya bakho .
Ukuba kwenziwe isigqibo sokuba kusetyenzwe , ukongezelela ekufundeni , yena unokukomeleza ukuba umelane neengcinezelo zemeko . ​ —⁠ Isaya 40 : ​ 29 -⁠ 31 .
[ Imibhalo esemazantsi ]
Eli nqaku lixubusha ngokuyintloko ngemeko olujamelana nayo ulutsha olukumazwe asakhasayo .
Sekunjalo , amacebiso abekwe apha asekelwe kwimigaqo yeBhayibhile yaye aya kuthi ngaloo ndlela angqineke eluncedo kubantu abaselula kwihlabathi lonke .
Kwamanye amazwe , emva kokuphumelela kwisikolo sabaqalayo ulutsha lunokhetho lokuya nokuba kukwisekondari , okanye kwisikolo semfundo ephakamileyo ( esifundisa izifundo ezininzi ) okanye kwisikolo sobugcisa .
[ Umfanekiso okwiphepha 24 ]
Olunye ulutsha lwaseAfrika lukwimisetyenzana yempangelo emva kokuphuma kwesikolo .
Kodwa ziyintoni iingenelo neengxaki zokwenjenjalo ?
Imiqobo Ethintela Uxolo Phakathi Kwabantu Namarhamncwa
Abantwana bayayithanda imifanekiso enjengalo ukwiphepha elingaphandle leli phephancwadi .
Ngokufuthi iba nomtsalane kwanakubantu abadala .
Kutheni abantu besabela ngolu hlobo ?
Ngaba uxolo lokwenene phakathi komntu kwanelona rhamncwa lineengcwangu liphupha nje lobuntwana ?
Okanye ngaba liya kuba yinto yokwenene ?
Umntu Ungumqobo
Umqobo omkhulu othintela ukubakho koxolo olunjalo ngumntu ngokwakhe .
Umzekeliso wamandulo uthi : ‘ Umntu uye wagunyazela umntu kwaba kubi kuye . ’
Yaye imbali yomntu yokwenzakalisa abanye abantu ibonakala kwimpatho aphatha ngayo izilwanyana .
Ngokomzekelo , amarhamncwa asendle aliqela ayebanjwa aze alwiswe kumabala emidlalo kwiRoma yamandulo .
Ngowe - 106 C.E . , umlawuli waseRoma uTrajan kuthiwa wenza imidlalo ekwathi kuyo kwabulawa amadoda awayesilwa angama - 10 000 namarhamncwa angama - 11 000 ukuze kwaneliswe ukunxanelwa igazi kwababukeli abanogonyamelo .
Liyinyaniso elokuba , uhlobo olunjalo lokuzonwabisa aluyonto ixhaphakileyo namhlanje .
Kodwa ukwanda kwenani leendidi zezilwanyana eziphelileyo emhlabeni nezisengozini yokuphela kunikela ubungqina bokuba kukho okuthile okuphosakeleyo kwindlela umntu aziphatha ngayo izidalwa zasendle .
Njengoko amanani abantu esanda , iindawo zokuhlala izilwanyana ziyancipha .
Yaye ngenxa yokubawa kwabantu , iimfele , iimpondo , namabamba ezilwanyana ezinqabileyo afunwa ngokubanzi .
Zimbi iingcali zoyikela ukuba ekugqibeleni ekuphela kwezilwanyana ezininzi eziya kufumaneka iya kuba zezo zikwiindawo zokugcinwa kwezilwanyana .
Izilwanyana Ezidla Abantu
Kusenokubonakala ngathi omnye umqobo othintela ukubakho koxolo ngamarhamncwa athile asendle .
EAfrika naseAsiya , akunto ingaqhelekanga ukufunda iingxelo zokuba amarhamncwa asendle aye ahlasela aza abulala abantu .
IThe Guinness Book of Animal Facts and Feats ithi amarhamncwa akuhlobo lweekati “ kusenokwenzeka ukuba abangela ukufa kwabantu abamalunga ne - 1000 nyaka ngamnye . ”
EIndiya kuphela , izingwe zibulala abantu abangaphezu kwama - 50 nyaka ngamnye .
Wambi amahlosi kwelo lizwe aye azizidla - bantu .
Kwincwadi yakhe ethi Dangerous to Man , uRoger Caras ucacisa ukuba maxa wambi amahlosi aba zizidla - bantu emva kokudla inyama ebolileyo yezidumbu zabantu xa bekukho ubhubhani wesifo .
Ucacisa athi , ngokufuthi oobhubhani abanjalo baye “ balandelwa ziinyanga zoloyiko njengoko amahlosi esanelisa uthando lwawo ngencasa asandul ’ ukuyiva yenyama yomntu aze aqalise ukubulala . ”
Kodwa lo kaCaras uphawula ukuba oobhubhani bezifo ababangeli zonke iintlaselo zamahlosi .
Omnye unobangela woku kukuvuseleleka kwesilwanyana , ingakumbi xa sikufutshane nabantwana .
Ebudeni beminyaka yee - 1918 - 26 , ihlosi elinye eIndiya labulala abantu abali - 125 , ngokutsho kwengxelo kaColonel J .
Corbett kwincwadi yakhe ethi The Man - Eating Leopard of Rudraprayag .
Kumashumi eminyaka kamva , amahlosi azizidla - bantu abulala ubuncinane abantu abangama - 82 kwisithili saseBhagalpur .
Umgcini - zilwanyana eTanganyika ( ngoku eyinxalenye yeTanzania ) wabalisa indlela awachitha ngayo iinyanga ezintlanu ngowe - 1950 ezama ngokungenampumelelo ukudubula ihlosi elisisidla - bantu elalinxunguphalise abantu kummandla ongqonge ilali yaseRuponda .
Ekugqibeleni , emva kokubulala abantwana abali - 18 , labanjiswa ngummi waloo dolophana yaseAfrika .
Elinye ihlosi labulala abafazi nabantwana abangama - 26 kwidolophana yaseMasaguru .
Kukwakho ke nengonyama yaseAfrika .
Xa ithe yaqalisa ukudla abantu , ngokufuthi amaxhoba iba ngamadoda akhulileyo .
UC .
Ionides kwincwadi yakhe ethi Mambas and Man - Eaters , ubhala athi , “ Kwiminyaka engamashumi amabini anesithathu endayichithela kwiSebe Logcino - Zilwanyana , ndadubula iingonyama ezingaphezu kwamashumi amane , inkoliso yazo eyayizizidla - bantu , ngoxa intsalela yayisele iza kuba zizidla - bantu okanye yayigqugqisa imihlambi . ”
Ngokutsho kukaIonides , iingonyama ziba sisisongelo kubantu xa umntu enciphisa ngokungathethekiyo amaxhoba azo .
Uxolo Lomhlaba Wonke Lwaxelwa Kusengaphambili
Phezu kwayo nje le miqobo ethintela ukubakho koxolo phakathi kwabantu namarhamncwa , iBhayibhile ithi : “ Zonke iimvelo zezinto ezizitho zine . . . ziyadanjiswa , kanjalo sezikhe zadanjiswa yimvelo eyiyeyabantu . ” ​ —⁠ Yakobi 3 :⁠ 7 .
IBhayibhile ixela kusengaphambili kuHezekile 34 : ​ 25 isithi : “ [ Mna Thixo ] ndiya kuwenzela umnqophiso woxolo , ndiwaphelise amarhamncwa amabi elizweni , uhlale entlango ukholosile , ulale emahlathini . ”
Ngaba iziprofeto zeBhayibhile ezinjalo ziliphupha nje elingekho gqiqweni ?
Ngaphambi kokuligatya ithemba loxolo lomhlaba wonke phakathi kwabantu namarhamncwa , qwalasela ezinye izinto ezalatha kubunyaniso boko iBhayibhile ikutshoyo .
Kuye kwabhalwa ngeminye imizekelo emangalisayo yemvisiswano phakathi kwabantu abanenkathalo namarhamncwa asenokuba yingozi .
Ngaba Abantu Banokuhlalisana Ngoxolo Namarhamncwa ?
“ Ndavakalelwa ngokungathi ndandisele ndifikile eparadisi ; abantu namarhamncwa bekwimvisiswano yokuthembana . ”
UJoy Adamson wakuchaza ngaloo ndlela oko kwakusenzeka ecaleni koMlambo iUra waseKenya njengoko wayebukele iintlobo ngeentlobo zeentaka nezilwanyana zisiza kusela .
Eyona nto yayinomtsalane koko kwakusenzeka yayisisilwanyana esasibuthume ngokuzolileyo ecaleni kwakhe ​ —⁠ imazi yengonyama ekhulileyo !
Ngaba kwakukho nto ithile ekhethekileyo ngale mazi yengonyama , uElsa , ezithe izigidi zamazi ngokufunda ngaye kwincwadi ethi Born Free , ebhalwe nguJoy Adamson ?
Hayi , wayeyimazi yengonyama eqhelekileyo .
Umahluko yayikukuba wayefunde ukuhlalisana ngoxolo nabantu .
Kamva , xa kwenziwa umfanekiso - bhanyabhanya othi Born Free , iqela leemazi zeengonyama ezenziwe mbuna zasetyenziswa ukuze zidlale indima kaElsa .
Enye yayibizwa ngokuba nguMara .
Wayengathembi kwaphela ekuqaleni , waza wandula wangobanga kakhulu , engabavumeli abahlobo bakhe asandul ’ ukubafumana abangabantu ukuba bamshiye .
Ukuze amthomalalise , umyeni kaJoy , uGeorge Adamson , wagxumeka intente yakhe ecaleni kwendawo awayevalelwa kuyo uMara .
Ekugqibeleni , wayigxumeka intente yakhe ngaphakathi kuloo ndawo wayevalelwa kuyo !
Kwincwadi yakhe ethi Bwana Game , wabhala oku , “ Kangangeenyanga ezintathu ezilandelayo , wayelala ngokuthe rhoqo ngaphakathi [ kwintente yam ] , ngokuqhelekileyo elala phantsi emgangathweni ecaleni kwebhedi yam yaye maxa wambi ebhedini yam . . . .
Akazange andenze ndizive ndingakhuselekanga . ” UMnu .
Adamson wabhala wathi : “ Omnye wemidlalwana yethu esasiyithanda wawukukuba ndilale phantsi emva kwesicithi sengca .
UMara wayeya kwandula achwechwe ngobunono obukhulu , isisu siphantsi emhlabeni kanye njengokuba iingonyama zisenza aze ke enze umtsi okhawuleza ngokombane aze kuwa phezu kwam .
Ngalo lonke ixesha wayezilawula iinzipho zakhe ezoyikekayo yaye akazange andenzakalise . ”
Enye imazi yengonyama eyayidlala indawo kaElsa yayibizwa ngokuba nguGirl .
Xa lo mfanekiso - bhanyabhaya wagqitywayo , uGirl wabuyiselwa endle , apho wathi wadibana nenkunzi waza wazala amathole amabini .
Abahlobo baka - Adamson ababini basifumana isikhundla sakhe .
Lo ka - Adamson ubhala athi : “ Ngeyona ntembelo imangalisayo uGirl wawavumela la madoda mabini , awayezibeke esichengeni esingathethekiyo , ukuba asondele de abe malunga nemitha ukusuka kwindawo awayezalele kuyo . . . isimo sikaGirl sasimangalisa ngokwenene ekubeni [ enye yala madoda ] yayingumntu angamaziyo ngokwentelekiso . ”
UGirl wada wamvumela lo ka - Adamson ukuba awachukumise loo mathole , nangona ezinye iingonyama zagxothwayo .
Ukwenza Mbuna Ingonyama Enoburhalarhume
Iimpawu zeengonyama ziyahlukahlukana .
Ngoxa uJoy Adamson wayekhulisa uElsa , ngezantsi kuMntla Rhodesia ( ngoku oyiZambia ) , umgcini wezilwanyana , uNorman Carr , wayekhulisa amathole amabini aziinkunzi .
Elinye lala mathole , uBig Boy , lalinobuhlobo kakhulu .
Elinye , uLittle Boy , lalibonakala linolunya .
Ethetha ngoLittle Boy , lo kaCarr kwincwadi yakhe ethi Return to the Wild wabhala okulandelayo :
“ Xa uLittle Boy ekule meko , ndichopha ecaleni kwakhe njengoko endigragramela , ndiqiniseke nje ukuba ndikude namathupha akhe atyekele ekuwasebenziseni xa ngoburhalarhume ekukrwempa ngeenzipho ezibukhali ngokweencakuba eziziisentimitha ezintlanu .
Ngomonde ndizama ukumthomalalisa ngokuthetha naye ngelizwi eliphantsi njengoko ndisiya ndisondela ngokusondela ; yaye ekugqibeleni xa ndifikile kuye uyagragrama kodwa ngendlela engenalunya kangako .
Njengoko ndibeka ingalo yam emagxeni akhe avukuvuku ndize ndimphulule esifubeni , uthi abonakale ethomalala ngokungathi izihlunu zakhe ezingwanyalala zithambile . . . .
Ubeka intloko yakhe ethangeni lam , endikhuthaza ukuba ndimphulule . ”
Kwintshayelelo yencwadi kaCarr , iSidwangube saseDalhousie , esasingumlawuli omkhulu welo lizwe , sibalisa ngento esayibonayo xa ezi ngonyama zazingaphezu kweminyaka emibini ubudala yaye zijikeleza nje kungekho mntu uzijongileyo kwithafa elikufutshane nenkampu kaCarr .
UCarr wahlab ’ ikhwelo , yaye nantsi indlela esi Sidwangube esiyichaza ngayo indlela ezasabela ngayo : “ Zeza zixhumaxhuma zakuva umlozi wenkosi yazo zaza zaziphulula iintloko zazo ezoyikekayo kuye , kwangaxeshanye ngomgqumo zivakalisa umbuliso wazo owoyikekayo kodwa wovuyo .
Uthando lwazo ngaye ngokuqinisekileyo lwalunganciphanga . ”
Ngokwemvelo iingonyama ziyamoyika umntu yaye ngokuqhelekileyo zifuna ukumphepha .
Le ntsabelo engokwethuku ekhoyo kwiingonyama namanye amarhamncwa ichazwa ngokuchanileyo eBhayibhileni .
Ngaphandle kwayo umntu ebeya kuba lelona xhoba lichanabeke engozini .
Sekunjalo , amanye amarhamncwa aba zizizidla - bantu .
“ Amarhamncwa Angumahluko ”
Ingcali ngalo mbandela , uRoger Caras , ucacisa athi : “ Phantse phakathi kwazo zonke iindidi zamarhamncwa akuhlobo lweekati ezinkulu kubonakala ngathi kukho iqela elizingela abantu njengokudla .
La ngamarhamncwa angumahluko . . .
Ngokuqhelekileyo umntu unokuhlala ngoxolo [ namarhamncwa akuhlobo lweekati ezinkulu ] . ”
Izilwanyana ezininzi kubonakala ngathi azimqondi umntu xa ehleli efihlakele kwinqwelo - mafutha .
Ngale ndlela abantu bayakwazi ukuthabatha imifanekiso yeengonyama bekufutshane .
Incwadi ethi Maberly’s Mammals of Southern Africa , ilumkisa ithi , “ Kodwa , uzibizela ingozi enkulu ukuba uvula ucango lwakho , okanye uzama ukuphuma ukufutshane neengonyama , kuba ziyabuqonda ubukho bomntu , yaye ukuvela ngequbuliso kubangela umothuko ongakumbi woloyiko osenokuthi ngokulula ubangele ukuba zikuhlasele ngelithi zona ziyazikhusela . . . .
Enyanisweni ukuqubisana ubuso ngobuso nengonyama etyholweni akunabungozi kangako kunaxa uvele nje uthi gqi phambi kwayo uphuma kwinqweno - mafutha ! ”
Kuthekani Ngamahlosi ?
Namahlosi athi abe zizidla - bantu ngangumahluko .
UJonathan Scott kwincwadi yakhe ethi The Leopard’s Tale ucacisa athi : “ Xa lingaphathwanga kakubi yaye lisempilweni entle , ihlosi sisidalwa esineentloni nesiliyebeyebe esinokumoyika umntu .
Xa ligagana naye ngokuqhelekileyo liya kubalekela kwindawo yokuzimela ekufutshane . ”
Lo kaScott wachitha iinyanga kwiNdawo Yogcino - Zilwanyana iMasai Mara yaseKenya efundisisa iintshukumo zemazi yehlosi awayithiya igama lokuba nguChui .
Ngokuthe ngcembe uChui wabuqhela ubukho benqwelo - mafutha kaScott , yaye ngesinye isihlandlo amathole akhe , agama linguDark noLight , eza kuyihlolisisa .
UScott ukholelwa kwelokuba nangona ihlosi ngaphandle libonakala lingenabuhlobo ngokwemvelo lisenokuba linabo .
Abanye baye banamava obuhlobo nehlosi .
Ngokomzekelo , uJoy Adamson wakhulisa ithole lehlosi elingenabazali awalibiza ngokuba nguPenny .
Emva kokuba ekhululwe wabuyela endle , uPenny wadibana nenkunzi waza wazala amathole .
Xa abahlobo bakhe abangabantu bafikayo kuloo mmandla , uPenny wazivelisa waza wababongoza ukuba baze kubona amathole akhe asandul ’ ukuzalwa .
Kwisikhundla sakhe , ehleli ecaleni kwaloo mama unelunda , lo ka - Adamson uchaza okwenzekayo : “ Wakhotha izandla zethu ngoxa amathole ayedlala phakathi kwemikhono yakhe , bonke bonwabile .
Inkolelo eqhelekileyo ikukuba amahlosi azezona zilwanyana zaseAfrika zinobungozi , yaye iimazi ezinamathole zinoburhalarhume ngokukodwa . ”
Kodwa lo ka - ​ Adamson uthi amava akhe ngoPenny asenokungqina ukuba “ inkoliso yeenkolelo ezamkelekileyo zingamampunge . ”
Enye imazi yehlosi “ enesimo esihle , ” egama linguHarriet , yenza uArjan Singh wasemntla Indiya wanamava amangalisa ngakumbi .
USingh wakhulisa uHarriet ukususela eselithole waza wamqeqesha ukuze akwazi ukuzifunela ukutya ehlathini elikufutshane nefama yakhe .
Njengenxalenye yolo qeqesho , uSingh maxa wambi wayeye akhuthaze eli hlosi ukuba lihlasele .
“ Xa ndandikhasa ndize ndimshukumisele ukuba ahlasele , ” ucacisa atsho kwincwadi yakhe ethi Prince of Cats , “ wayesiza kum ebaleka . . . , kodwa xa wayendixhumela wayeqinisekisa ukuba wayetsiba , exhathisa ngentloko yam aze atyibilike kumqolo wam , engashiyi nomkrwelo kumagxa am aze . ”
Indlela eli hlosi elalidlala ngayo nenja kaSingh uEelie yayikwabalasele .
USingh uthi “ umfanekiso oshukumayo ubonisa [ eli hlosi ] lihleli ngemilenze yaye liphos ’ inqindi njengoko le nja ilihlasela ​ —⁠ kodwa alenzi zinzame zakumbetha awe umhlaseli lowo .
Amathupha alo aphuma ngapha nangapha ecaleni kwentamo kaEelie , ngaphezu kwentloko yakhe nangaphantsi engenabungozi . ”
Olu lwalamano lobuhlobo phakathi komntu , inja nehlosi lwaqhubeka nasemva kokuba uHarriet elishiyile ikhaya ukuze aziphilele kwihlathi elikufutshane .
Lo kaSingh uqukumbela ngokuthi , “ Ukuba ubani uthi amahlosi awanakuthenjwa , ndisuka ndicinge ngezihlandlo ezininzi uHarriet awayesiza ngazo [ kwifama yam ] ezinzulwini zobusuku aze andivuse nje ngenjongo yokubulisa njengoko ndandilele phandle . ”
Ekugqibeleni , uHarriet wadibana nenkunzi waza wazala amathole amabini .
Xa isikhundla sakhe sasisongelwa ngumkhukula , eli hlosi lathabatha amathole alo amabini ngomlomo laza liphatha libe linye ngexesha lawazisa kwindawo ekhuselekileyo kwikhaya lakwaSingh .
Xa umkhukula waphelayo , uHarriet wakhwela kwiphenyane likaSingh , waza wakhuthaza ukuba abhexe iphenyane awele umlambo njengoko wayethabathela amathole akhe elinye ngexesha kwisikhundla esitsha ehlathini .
Indlovu YaseAfrika
Kuye kwathiwa indlovu yaseAfrika idlongodlongo kakhulu ukuba ingenziwa isilwanyana sasekhaya .
Noko ke , abantu abaninzi baye bangqina ukuba izibakala zibonisa okuchasene noko .
Omnye umzekelo lulwalamano oluchukumisayo phakathi kweendlovu ezintathu zaseAfrika nomMerika ogama linguRandall Moore .
Ezi ndlovu zaziyinxalenye yamathole awabanjwa kwiKruger National Park yaseMzantsi Afrika aza asiwa eUnited States .
Ekuhambeni kwexesha zaqeqeshelwa umdlalo wecircus zaza zadlala kakuhle .
Xa umninizo wafayo , lo kaMoore wanikwa ezo zintathu waza wazibuyisela eAfrika .
Iimazi ezimbini , ezibizwa ngokuba nguOwalla noDurga , zasiwa kwiNdawo Yokugcina Izilwanyana esePilanesberg eBophuthatswana ngowe - 1982 .
Ngelo xesha loo ndawo yokugcina izilwanyana yayineqela lamathole eendlovu angenabazali awayekwimeko engentle nawayefuna ukunyanyekelwa ziimazi esezikhulile .
Ngaba uOwalla noDurga abaqeqeshelwe umdlalo wecircus babenokuyiphumeza le ndima ?
Emva konyaka , uMoore wafumana iingxelo zokuba iindlovu zakhe zazizithabathele kuzo zonke ezo nkedama zili - 14 yaye kwakuza kuziswa iinkedama ezingakumbi kuloo myezo .
Emva kokungabikho iminyaka emine , lo kaMoore wabuya ukuze azibonele ngokwakhe .
Ecinga ukuba kwakuza kumthabatha ithuba elide ekhangela kwiiNtaba zasePilanesberg , wamangaliswa , kungekudala emva kokufika kwakhe , kukubona uOwalla noDurga phakathi komhlambi omkhulu .
Kwincwadi ethi Back to Africa ubhala athi , “ Imvakalelo yam yokuqala neyobuyatha yayikukubaleka ndiye kuzo , ndizigone ndize ndizizukise .
Loo mnqweno ndawushenxisa ngokwenza into esengqiqweni ngakumbi . ”
Ekuqaleni , uOwalla noDurga kwakufuneka baqiniseke ngobukho bomhlobo wabo wakudala .
Basihlolisisa isandla esasoluliwe ngemiboko yabo .
UMoore ubhala athi , “ UOwalla , wema nkqo phambi kwam ngokungathi wayelindele umyalelo olandelayo .
Zonke ezinye ezi zomhlambi zema zingashukumi zisingqongile . Ndawunikela umyalelo .
Ndathi ‘ Owalla . . .
Trunk UP and FOOT ! ’
( ‘ Owalla . . .
NYUSA umboko NONYAWO ! ’ )
Ngoko nangoko uOwalla wawuphakamisela phezulu emoyeni umkhono wakhe waza wanyusa umboko wakhe phezulu esibhakabhakeni ngendlela awayedla ngokwenza ngayo kudala xa sasikumdlalo wecircus .
Ngubani owathi indlovu ayilibali ? ”
Kwiminyaka emithathu kamva , ngo - Oktobha 1989 , inkumbulo kaOwalla yavavanywa kwakhona .
Ngesi sihlando lo kaMoore wagqiba kwelokuba azame ukwenza into awayengazange ayenze ukususela oko wezisa ezi ndlovu emyezweni kwiminyaka esixhenxe edluleyo .
UOwalla wawuthobela umyalelo wakhe othi makalale phantsi waza wamvumela lo kaMoore ukuba akhwele kuye emqolo .
Ababukeli bakamabonwakude eMzantsi Afrika babechukumisekile kukumbona ekhwele kuye ehamba phakathi kweendlovu zasendle ezingama - 30 .
Kudliwano - ndlebe noVukani ! lo kaMoore wacacisa wathi , “ Oku andikwenzanga kuba bendifuna udumo kodwa ndikwenze ngenxa yokuba bendinomdla wokwazi umlinganiselo wobuhlobo nengqiqo enayo indlovu . ”
Iinkedama zasePilanesberg zanda ngaphantsi kwenyameko enobulumko kaOwalla noDurga .
Kuyinyaniso ukuba , ubuhlobo phakathi kwabantu namarhamncwa asendle namhlanje abuyonto izenzekelayo ; bufuna ukuhlakulelwa ngenyameko .
Bekuya kuba bubuyatha ngokwenene ngomntu oqhelekileyo ukuya endle aze azame ukusondela kwiingonyama , kumahlosi nakwiindlovu .
Kodwa ngoxa ubuhlobo obunjalo phakathi kwamarhamncwa asendle nabantu buyinto enqabileyo namhlanje , kuthekani ngekamva ?
Ngaba buya kuba yinto ezenzekelayo ?
[ Ibhokisi / Imifanekiso ekwiphepha 8 ]
Iingonyama Zinokuba Mbuna !
“ YIZA uze kuthabatha imifanekiso yam ndikunye neengonyama zam , ” watsho uJack Seale , umalathisi woMyezo Weenyoka Nezilwanyana iHartebeespoortdam eMzantsi Afrika .
Ndiphakuzela , ndamlandela ukuya kwindawo ekuvalelwe kuyo iingonyama , ndithemba ukuba uya kundivumela ndithabathe imifanekiso ndingaphandle kocingo olubiyeleyo .
Indawo ezazivalelwe kuyo yayicocekile , inomthunzi owaneleyo wemithi ejikeleze lo mmandla .
Iingonyama ezisithoba ezisempilweni ngokukhawuleza zamqonda umqeqeshi wazo njengokuba engena kwindawo ezivalelwe kuyo enomncedisi .
Iingonyama zavakalisa imigqumo yobuhlobo kwaye zisehla zinyuka zichulumancile .
UJack wathi , “ Ngena ngaphakathi , ” Ndazenza ongevayo .
“ Ngena ngaphakathi , ” waphinda ekhwaza .
Ukuze bazikhusele kwiingonyama , ekuphela kwezinto ababeziphethe yayizizinti !
Uvalo lwalungongoza ngamandla njengoko ndandizama ukuziqinisa , ekugqibeleni ndaqabela ndangena ngaphakathi .
Ngokukhawuleza ndaqalisa ukuqhakraza ikhamera yam njengoko uJack wayephulula ezinye zezilo zakhe azithandayo .
Hayi indlela endakhululeka ngayo xa sonke sasisele siphumile sikhuselekile !
Kodwa kwakungeyomfuneko ukuba ndoyike .
Kamva uJack wandicacisela esithi , “ Isizathu sokuba singene siphethe izinti sikukuba iingonyama zinothando yaye ziyaluma ukubonisa uthando .
Sizinika izinti ukuze zintlantlathe zona kunokuba zintlantlathe iingalo zethu . ”
UJack neqela lakhe babesandul ’ ukubuya bevela e - Etosha National Park eNamibia .
Kwakutheni ukuze aye nazo kude kangako ehlathini ?
Wandicacisela :
“ Zazisetyenziselwa ukuthabatha imifanekiso engoko kwenziwa zizazinzulu ezenza uphando ukuze zilawule ukwanda kwamanani eengonyama kumahlathi aseNamibia .
Kodwa iingonyama zam zikhetha ubomi ezibuqhelileyo apha .
ENamibia , zathi nje ukuba ziyibone ilori yam , zeza kuyo .
Andizange ndibe nangxaki yokubuya nazo . ” ​ —⁠ Linikelwe .
[ Inkcazelo ]
Courtesy Hartebeespoortdam Snake and Animal Park
[ Umfanekiso okwiphepha 9 ]
URandall Moore , ekunye nezilo zakhe kwihlathi laseAfrika
Kuthekani Ngekamva ?
Kutheni uxolo phakathi kwabantu namarhamncwa lunqweneleka kangaka ?
Kungenxa yokuba abantu ekuqaleni babedalelwe ukuba bahlalisane ngoxolo nezilwanyana , kwanezo zigqalwa njengezidlongodlongo .
Xa uThixo wenza indoda nomfazi bokuqala , wababeka kummandla womhlaba oyiparadisi ukuze banandiphe ubomi .
Kwakuyinjongo yakhe ngabo ukuba babe nabantwana baze bandise imida yaloo Paradisi yantlandlolo de igubungele umhlaba uphela .
Kuloo mmandla uphela , uluntu lwaluza kuhlala nezilwanyana ziluthobela ngoxolo .
Ingxelo yeGenesis ithi : “ Mababe nobukhosi ezintlanzini zolwandle , nasezintakeni zezulu , nasezintweni ezizitho zine , nasemhlabeni wonke , nasezinambuzaneni zonke ezinambuzela emhlabeni . . . .
Wakubona uThixo konke akwenzileyo , nanko , kulungile kunene . ” ​ —⁠ Genesis 1 : ​ 26 - 31 ; 2 :⁠ 9 .
Oku kuthobela kwezilwanyana kwakungazukuba nogonyamelo .
Kwakucetywe ukuba abantu nezilwanyana bahlalisane ngoxolo .
Oku kunokubonwa kwisibakala sokuba xa izilwanyana zeziswa phambi komntu ukuba azithiye , wayengaxhobanga .
Yaye akuzange kukhankanywe uloyiko olwalubonakaliswa ngumntu okanye lirhamncwa . ​ —⁠ Genesis 2 : ​ 19 , 20 .
Injongo Yantlandlolo Iza Kuzalisekiswa
Okuvuyisayo kukuba , loo njongo kaThixo yantlandlolo kungekudala iza kufezwa , xa bonke oorhulumente babantu beye bathatyathelwa indawo buBukumkani bukaThixo , obulawula ngokusuka ezulwini .
Xa ulawulo lukaThixo lumiselwe kwakhona ngokupheleleyo phezu komhlaba wonke , injongo kaThixo yantlandlolo ngomhlaba nabantu nezilwanyana ezihlala kuwo iya kuqalisa ukuzaliseka .
Imiphumo yolawulo lukaThixo lobulungisa ebangela iinguqulelo ichazwa kakuhle kwiziprofeto ezininzi zeBhayibhile .
Ngokomzekelo , phawula oko uIsaya wakubhalayo ephantsi kwempefumlelo : “ Ingcuka iya kuhlala nemvana , ingwe ibuthe netakane lebhokhwe ; kubuthe ndawonye ithole lenkomo , nengonyama entsha , nenkomo etyetyisiweyo ; nomntwana aziqhube ezo zinto .
Ithokazi lenkomo nemazi yebhere ziya kudla utyani ndawonye , amankonyana azo abuthe ndaweni - nye ; ingonyama idle umququ njengenkomo ; ezo zinto aziyi kwenza bubi , aziyi konakalisa ezintabeni zam zonke ezingcwele ; ngokuba ilizwe liya kuzala kukwazi uYehova , njengamanzi egubungele ulwandle . ” ​ —⁠ Isaya 11 : ​ 6 , 7 , 9 .
Nezinye iziprofeto zibonisa imiphumo emihle yoxolo eya kubakho kwihlabathi elitsha likaThixo .
Kule nkalo uMika waxela kusengaphambili wathi : “ Ziwakhande , amakrele azo abe ngamakhuba , nezikhali zazo zibe zizitshetshe zokuthena imidiliya .
Uhlanga aluyi kuphakamisela kuhlanga ikrele lalo , bangabi safunda ukulwa .
Baya kuhlala elowo phantsi komdiliya wakhe , naphantsi komkhiwane wakhe , kungabikho uboyikisayo . ” ​ —⁠ Mika 4 : ​ 3 , 4 .
Akukho nasinye kwizilwanyana zasendle esiya kuthi ngelo xesha siphazamise uxolo loluntu , kuba ilizwi likaThixo elibuprofeti lithi : “ Ndiya kuwenzela umnqophiso woxolo , ndiwaphelise amarhamncwa amabi elizweni , uhlale entlango ukholosile , ulale emahlathini . . . .
Banqabe emhlabeni wabo . ” ​ —⁠ Hezekile 34 : ​ 25 , 27 .
Ngoko uxolo nemvisiswano kuyo yonke loo Paradisi ibuyiselweyo luya kuba lolupheleleyo .
Kungenxa yoko le nto iimeko apho zinokuchazwa kwincwadi yokugqibela yeBhayibhile ngale ndlela : “ Azisule uThixo zonke iinyembezi emehlweni abo , kungabi sabakho kufa , kungabi sabakho nasijwili , nakukhala , nantlungu ; ngokuba izinto zokuqala zigqithile .
Waza lowo uhleli phezu kwetrone wathi , Uyabona , izinto zonke ndizenza ntsha .

Athi kum , Bhala ; ngokuba lawo ngamazwi ayinyaniso , athembekileyo . ” ​ —⁠ ISityhilelo 21 : ​ 4 , 5 .
Ewe , ngamazwi athembekileyo nayinyaniso .
Oku kuthetha ukuba sinokuthembela kumadinga kaThixo , kuba ngokungafaniyo nabantu abangafezekanga , unamandla , ubulumko nozimiselo lokuphumeza iinjongo zakhe .

Kunjengokuba omnye wabakhonzi bakaThixo abathembekileyo bamandulo wathi : “ Akuwanga phantsi nalinye ilizwi emazwini onke alungileyo , abewathethile uYehova uThixo wenu ngani ; onke enzekile kuni ; akuwanga phantsi nalinye ilizwi kuwo . ” ​ —⁠ Yoshuwa 23 : ​ 14 ; bona kwanoIsaya 55 :⁠ 11 .
Sinokuba nentembelo efanayo yokuba kungekudala , kwihlabathi elitsha likaThixo , injongo yakhe yantlandlolo ngalo mhlaba , ngabantu nangezilwanyana iya kuzalisekiswa .
Uxolo oluvela kuThixo luya kuba yinto yokwenene emhlabeni wonke .
Yaye uxolo olunjalo aluyi kubakho phakathi kwabantu kuphela kodwa luya kubonakaliswa kwanaphakathi kwezilwanyana .
Abantu Abaselula Bayabuza . . .
Ndinokumenza Njani Ukuba Andiyeke ?
UDavid uyeyona nkwenkwe ithandwayo esikolweni .
Yaye ngequbuliso , ubonakalisa ukuba nomdla kuwe , nto leyo ebangela ukuba onke amantombazana esikolweni akumonele !
Izihlandlo eziliqela uye wakucela ukuba nikhe niye kubethwa ngumoya , yaye sihlandlo ngasinye uye akwavuma .
Kodwa uDavid ukuxelela ukuba ayikho enye intombazana awakhe wayidumbel ’ intloko ngolu hlobo yaye akayi kuyamkela impendulo yakho elandulayo .
Akufuni kwenzakalisa iimvakalelo zakhe , kodwa uyakwazi oko asenokuba utyekele kuko engqondweni yakhe .
Kutheni engenakukhe akuyeke nje ?
KUYO yonk ’ indawo amabhinqa aselula ( yaye ngokuqhelekileyo namhlanje nabafana ) ayakhathazwa ngamaqabane esikolo nangabo asebenza nabo abawanikela ingqalelo yothando enganqwenelekiyo .
Ngokufuthi ukuzibika kwabo kufana nesimemo esitsolileyo sokubandakanyeka ekuziphatheni okubi ngokwesini .
Ubuya kusabela njani ukuba oku bekusenzeka kuwe ?
Inqaku elikwiPsychology Today lithi : “ Ukuba indoda ibonakalisa isincwaso esithile , ngentetho ekwekwayo okanye ngezimbo zomzimba , umele usabele ngoko nangoko .
Ukuba akukwenzi oko , ukuthi cwaka kwakho kuyikhuthazela ukuba iqhubeke . ”
Ngoko umele wenze okuthile ​ —⁠ kodwa okuyintoni ?
Isizathu Sokuba Kube Nzima Ukulandula
Ibhinqa eliselula eligama linguSherron livuma ngokuphandle ngokwenene : “ Kudla ngokungabi ngumqobo ukwala xa inkwenkwe ingxathu . ”
Ingxaki yeyokuba , sonke siyayithanda ingqalelo .
Yaye xa isuka kothile esimbukayo okanye esimfumanisa enomtsalane , akukho lula ukukuchasa oko .
Kodwa zibuze oku : ‘ Ngaba lo mntu unosukelo , imbono yokomoya nemilinganiselo yokuziphatha okuhle efana neyam ? ’
Ukuba akunjalo , ngokuqinisekileyo ukusabela kwizicelo zakhe kukuzinqikel ’ ilitye elineembovane .
Sekunjalo , usenokujamelana nengcinezelo eqatha yoontanga yokuba uphambuke kwimilinganiselo yakho yonqulo .
UDana oselula unikela le ngxelo : “ Amantombazana emsebenzini andinyanzela ukuphuma ndiye kungqungqa kunye nawo ; ayandibuza isizathu sokungenzi dinga namntu . ”
Ukuba usesikolweni , amaqabane esikolo ngokufanayo anokukubongoza ukuba uphume namanye amakhwenkwe alapho .
Olu hlobo lwengcinezelo lunokusenza buthathaka ngokulula isigqibo sakho .
Yintoni onokuyenza ukuze usiqinise isigqibo sakho ?
Zibekele Imida
Isaci esidala samaNgesi sithi , ‘ Umgudu omncinane wokuthintela ufana nentlaninge yonyango . ’
UMaria uyavumelana noku .
Uthi : “ Ndiyazazisa ukuba ndingomnye wamaNgqina kaYehova . ”
Xa amakhwenkwe esazi ukuba unemilinganiselo ephakamileyo yokuziphatha okuhle , anokuthotha ekukukhathazeni .
Ukuzilungisa okufanelekileyo nako kunendima ebalulekileyo ekuthibazeni ingqalelo enganqwenelekiyo .
Omnye umphathi kwinkampani ethile eNew York wakufunda oku xa waqalisa ukuba neengxaki namadoda kwindawo awayesebenza kuyo .
Uphawula oku : “ Nangona ndandizimisele ngomsebenzi wam , kwakungabonakali kunjalo kwabanye .
Ngoko ndaziphotha iinwele zam , ndaza ndaqalisa ukunxiba iihempe zomqhaphu , iindondo ezinkulu kwaneempahla ezenziwe ngokwentando yomthengi emsebenzini .
Ndikhangeleka ndizimisele emsebenzini , ingekuko ekudlaleni ngothando . ”
Kambe ke , inkangeleko enjalo isenokungabi yomfuneko kwimeko yakho , kodwa iyayibonakalisa imfuneko yokuqiniseka ukuba isinxibo nokuzilungisa kwakho zinikela uluvo olufanelekileyo ngawe . ​ —⁠ 1 Timoti 2 :⁠ 9 .
Omnye uthunywashe obalulekileyo luhlobo lwabahlobo olukhethayo .
IBhayibhile ithi : “ Ohamba nezilumko uba sisilumko naye ; ke olikholwane lesidenge [ ngokuziphatha ] uya konakaliswa . ”
Ngoko musa ukunxulumana ​ —⁠ okanye kwaukubaphulaphula⁠ — ​ abantu abaqhula ngezinto ezingcolileyo okanye abaqhayisa ngokufeketha ngesini .
Ukuba wenjenjalo , abanye banokukucingela phosakeleyo .
UErica oselula uthi xa incoko iya igabadela , uyabaxelela , “ Lowo ngumqondiso wokuba mandihambe , ” yaye bayayifumana ingongoma .
Ukuba “ Ludonga ”
Noko ke , maxa wambi , kwanokuyenza yaziwe into yokuba ungumKristu akwanelanga ukuthibaza ama - ​ nye amakhwenkwe .
( Omnye umfana ozimiseleyo waqiqa ngale ndlela , “ Ukuba ngumKristu kwakho kwenza wuphi umahluko ?
Usengumntu obhinqileyo , yaye ndiseyindoda . ” )
Uqhubana njani nemeko elolu hlobo ?
Kaloku , khawucinge ngomzekelo weBhayibhile wentombi engumShulamikazi .
Wayefilishwa ngomnye wezona zinhanha , wezona zilumko kwanawona madoda adumileyo awayekhe aphila emhlabeni ​ —⁠ uKumkani uSolomon .
Noko ke , wayesele ethandana nomalusi othobekileyo owayehlala kwidolophu yakowabo .
Ngoko wayenokumenza njani uSolomon ukuba amyeke ?
Okokuqala , wayekuqonda kakuhle oko wayekuko .
Wathi : “ Ndingumfiyo waseSharon . ”
Ukuba nesimo sengqondo sokuthobeka esinjalo kubalulekile kuba esona sixhobo abahendi abasisebenzisayo kukuncoma okugqithiseleyo .
UmShulamikazi wayethobeke gqitha ukuba angaba lixhoba laloo nto .
Yaye xa ‘ iintombi zaseYerusalem ’ zasebenzisa iingcinezelo yoontanga ukuzama ukumnyanzelela ukuvuma uSolomon , wazifungisa ukuba ‘ zingaluvusi okanye ziluvuselele uthando kuye , lude luthande . ’
Ukuzazisa izinxulumani zakho ngesimo sakho ngendlela efanayo kunokuyithomalalisa ingcinezelo yazo .
Okona kubalulekileyo kukuba , intombi engumShulamikazi yayizimisele ukuxhathisa onke amalinge kakumkani okuba iguqule ingqondo yayo .
Ngeqhayiya yabhengeza oku , “ Ndaba ludonga mna . ”
Umele uzibonakalise womelele ngolo hlobo ngokuphathelele ukucelwa kobuhlobo okungafanelekanga .
NjengomShulamikazi , ufanele ufunde ukukwazi ukuthi hayi .
Ukuba ukwenjenjalo kuyakunzimela , qhelisela ukuthi hayi kwiimeko ezilula .
Ziqhelise ukukukhusela oko ukukholelwayo .
Ngoko xa kuvela iimeko ezinzima uya kube ukulungele kakuhle ukuhlangabezana nazo .
Zithintele Izimbo Zokucela Uthando !
Ngoku makhe siqwalasele ezinye zeendlela eziqhelekileyo zokulukuhla amakhwenkwe azisebenzisayo nendlela omele uzijonga ngayo :
‘ Wonk ’ ubani uyakwenza . ’
Musa ukuyikholelwa loo nto !
Uhlolisiso lwentlangano eyiPlanned Parenthood ludize ukuba ama - 53 ekhulwini amantombazana akubudala be - 17 leminyaka eUnited States aye abandakanyeka ekuziphatheni okubi ngokwesini .
Noko ke , oku kuthetha ukuba kusekho angama - 47 ekhulwini angenzanga njalo ​ —⁠ kuquka nawe !
Ngapha koko , amaKristu ‘ awalandeli isininzi ’ xa kusaphulwa imigaqo yeBhayibhile . ​ —⁠ Eksodus 23 :⁠ 2 .
‘ Akukakhuli ngokupheleleyo . ’
Nakanye !
Abantu abakhulileyo bachazwe eBhayibhileni njengabo “ bathi ngenxa yobugcisa , babe nezimvo eziqheliselwe ukucalula okuhle kwanokubi . ” ​ —⁠ Hebhere 5 :⁠ 14 .
‘ Undibamba sona . ’
Akubambi nabani na isini ​ —⁠ kungakhathaliseki enoba ngofunda naye , umqeshi wakho , umhlobo okanye nabani na ongomnye !
Yaye akukho namnye unelungelo lokusifuna ngenkani .
‘ Khawuzonwabise okomzuzwana .
Kusenokwenzeka sife ngomso ! ’
NjengamaKristu sikhangele phambili kubomi obungunaphakade .
Asinakuvumela ukuzonwabisa kwethu komzuzwana ngesini esingavumelekanga kubhangise ulonwabo lwaphakade . ​ —⁠ 1 Korinte 15 : ​ 32 -⁠ 34 .
Iintetho ezigwegwelezayo ezinjalo zifuna impendulo ethe ngqo ​ —⁠ ngamanye amaxesha ephandle .
Yaye ukuba ubani uquqa ebuyelela , kusenokufuneka uzikis ’ ukucinga indlela onokumphendula ngayo lo mntu ngokunempumelelo ngakumbi .
Kuyo nayiphi na into oyithethayo , mbonise ukuba uzimisele ukuyikhaba ngawo omane imigudu yakhe ; musa ukubonakalisa ukuyonwabela okanye ukuba neentloni .
Umbhali onguJoyce Jillson ucebisa ngokungakumbi : “ Ukuba ngokwenene ufuna ukudambisa iimeko ngokupheleleyo , xubusha ngezinto zonqulo . ”
Inkoliso yolutsha olungamaKristu ikufumanise oku kuyinyaniso .
Enye intombazana ithi : “ Nanini na ubani othile ezama ukwenza izimbo zokucela uthando , ndirhola IMboniselo . ”
Ewe , enye yezona ndlela zibalaseleyo zokuzikhusela kukucacisa oko ukukholelwayo .
Menze loo mntu azi isizathu sokuyala kwakho imizamo yakhe .
Akumthiyanga yena ubuqu koko uthiye oko azama ukukwenza .
Uhlobo olunjalo lokuqiqa luluncedo ngokukhethekileyo ukuba ubani lowo ngumntu ofanele ujamelane naye umhla nezolo .
Ukuba ubonakalisa umdla othile kokuthethwa yiBhayibhile , ilungu eliyindoda lebandla lamaKristu linokuqhubeka nako oko .
Ngelishwa , bakho abanye ongenakuqiqa nabo .
Ekuphela konokukwenza kukuchaza ngokucacileyo , ngokungenalusini ukuma kwakho ​ —⁠ uze uguquke uhambe .
Ukuba inkathazo iyaqhubeka okanye imeko iba ngaphaya kwamandla akho , kuncokole oku nabazali bakho .
Banokuba namacebiso athile ​ —⁠ okanye banokucinga ngokungenelela .
Ngamanye amaxesha , kusenokufuneka uyibaleke imeko ! ​ —⁠ Thelekisa iGenesis 39 :⁠ 12 .
Ngoku , usenokuba sisisulu sokunyeliswa okanye ukugculelwa ngenxa yokuma kwakho , kodwa musa ukudimazeka .
NjengomShulamikazi , uya kunandipha uxolo lwengqondo olubangelwa kukwenza okulungileyo .
Ngapha koko , asingawo onke amakhwenkwe anokusabela ngokunyelisayo .
Nangona uKumkani uSolomon waliwayo yiloo ntombi , akazange ayicingele phosakeleyo .
Enyanisweni , wabhala enye yezona ngoma ziluncuthu kwezakha zaqanjwa , eyibonga !
Ngokufanayo , uninzi lwamakhwenkwe luya kukuhlonela ukuma kwakho kwenkalipho .
Ibe kuthekani ukuba awenjinjalo ?
Qhubeka nje ubambelele kwisigqibo sakho njengomShulamikazi .
Yiba “ ludonga ” yaye ungabi “ ngumnyango ” ovuleka lula .
Khumbula : Intlalo - ntle kanaphakade yakho nokuzihlonela kusesichengeni !
[ Umfanekiso okwiphepha 12 ]
Unokuqhubana njani namakhwenkwe angayi kumthabatha uhayi njengempendulo ?
Asiyiyo Nje Eyabantwana
Ibhinqa laseFort Worth , eTexas , liyabhala : “ Bendinencwadi ethi Ukuphulaphula kuMfundisi Omkhulu kangangeminyaka .
Ndagqiba ekubeni ndiqalise ukuyifundela unyana wam oneenyanga ezilishumi ubudala .
Suku ngalunye ndifunda izahluko ezibini okanye ezithathu .
Ndiyazi ukuba usemncinane kakhulu ukuba angayiqonda .
Noko ke , ndiye ndangenelwa kakhulu kuyo mna ngokobuqu .
Le ncwadi iye yachukumisa intliziyo yam ngendlela ekhetheke gqitha yaza yalwenza nzulu uthando noxabiso lwam ngoYehova uThixo noNyana wakhe , uYesu Kristu .
Ndineminyaka engama - 27 ubudala .
Ndandicinga ukuba incwadi ethi UMfundisi Omkhulu yayilungiselelwe nje abantwana , ibe ngoku ndiyazisola ngokungayiqwalaseli kwangaphambili . ”
Zalisa uze uthumele eli phetshana , ibe le ncwadi inoqweqwe olulukhuni , enemifanekiso nenamaphepha ali - 192 iyakuthunyelwa kuwe .
Ndingathanda ukufumana incwadi enamaphepha ali - 192 ethi Ukuphulaphula kuMfundisi Omkhulu .
( Ngaphandle koMzantsi Afrika , bhalela kwisebe lasekuhlaleni leWatch Tower ukuze ufumane inkcazelo . Bona iphepha 5 . )
Indlela Oogqirha Abahlangabezana Ngayo NoGawulayo
INGOZI yokufumana uGawulayo ngegazi iye yabangela oogqirha botyando abathile ukuba basebenzise oko iThe New York Times ikubiza ngokuthi “ sisikrweqe sokutyanda esitsha sesizukulwana sikaGawulayo . ”
Kugqirha wotyando isikrweqe siquka “ izihlangu zerabha , ifaskoti ende engangeni manzi , iigloves ezine , izikhuseli - ngalo ezingangeni manzi neendondo zamehlo .
ITimes ithi , yaye ukwenzela iimeko ezichaphazela ukusetyenziswa kakhulu kwegazi , “ umnqwazi onesigqubuthelo sobuso esikhuselayo ” uyafuneka .
Ngokuphawulekayo , ngasekupheleni kowe - 1990 , amaZiko kaRhulumente Okuthintela Izifo athi kwiingxelo ezifunyenweyo ezili - 153 000 ezingoGawulayo , abaqukiweyo abangama - 637 yayingoogqirha , abangama - 42 yayingoogqirha botyando , abali - 156 yayingoogqirha bamazinyo nezazi ngezococeko , yaye abali - 1 199 yayingabongikazi .
UGawulayo waziwa okokuqala ngowe - 1981 .
Kangangethuba elithile wayefumaneka ngokukodwa kumafanasini angamadoda namakhoboka eziyobisi athi asulelwe ngeenaliti ezingcolileyo .
Kodwa ukusasazeka kwawo phakathi kwamabhinqa kuye kwakhawuleza .
IWorld Health , iphephancwadi leWHO ( [ World Health Organization ] Intlangano Yehlabathi Yezempilo ) , lanikela le ngxelo kwinkupho yalo kaNovemba noDisemba 1990 : “ Inani lamabhinqa [ ehlabathini jikelele ] alindeleke ukuguliswa nguGawulayo kwiminyaka emibini elandelayo liya kuba ngaphaya kwesimbuku esandayo sazo zonke iingxelo zikaGawulayo ezixelwe kwiWHO ebudeni beminyaka yokuqala elishumi yalo bhubhani . ”
EUnited States , Amaziko kaRhulumente Okuthintela Izifo anikela ingxelo yokuba ngasekupheleni kowe - 1990 , kwakukho abantu abali - 15 696 abaneminyaka engaphezu kwama - 50 ubudala abaye baqalisa ukuvelisa iimpawu zikaGawulayo .
Elo linani eliphakamileyo xa lithelekiswa neengxelo ezingama - 2 686 zikaGawulayo kubantwana abaneminyaka engaphantsi kweminyaka eli - 13 ubudala , kuye kwanikelwa ingqalelo engakumbi kwiqela lamaxhoba kaGawulayo .
Abantu abadala bamfumana njani uGawulayo ?
Inkoliso yabo imfumana ngobufanasini .
Noko ke , ngokutsho kweThe New York Times , “ malunga ne - 17 ekhulwini lamaxhoba ayifumene intsholongwane ngotofelo - gazi olosulelayo . ”
Oko kuphantse kulingane nenani leengxelo zikaGawulayo eziphakathi kwabantu abadala ngenxa yokuba betofele igazi xa kuthelekiswa nenani leengxelo zikaGawulayo phakathi kwabantwana abangaphantsi kweminyaka eli - 13 ubudala !
Ukufumanisa Ubuntu Bakho Bokwenene
XA UKHANGELA esipilini , ubona ntoni ?
Uzibona wena ubuqu .
Kodwa ngaba oko kukuxelela uhlobo lomntu onguye ngokwenene ?
Ngaba kukubonisa uhlobo lomntu abasenokuba abanye bakugqala ululo ?
Ngaba ngokwenene uyazazi ukuba ungubani na ?
Ngaba uyayazi indlela ubuntu bakho obamiselwa ngayo ekuqaleni ?
Uye wazikhulisa njani iimpawu onazo zobuntu ?
Xa unqumama uze uhlalutye zonke izinto eziye zabumba ubuntu bakho , usenokuphawula ukuba zininzi izinto eziye zabuphembelela ​ —⁠ enoba ngabanye abantu okanye ngabanye oothunywashe .
Ebudeni beminyaka yethu yobuntwana , phantse uninzi lwethu ngokwentelekiso aluzange lube nagalelo lingako ekumiseleni imikhwa neendlela esiya kuphila ngazo .
Ngoko makhe sikhangele ezinye zezi mpembelelo zakha ubuntu ezanyanzeliswa kuwe ​ —⁠ ezinye zazo zabakho kudala ngaphambi kokuba ube nethuba lokwenza nantoni na ngeempawu zakho zobuntu .
Imfuza Inendima Enkulu
Imfuza iye yakuchaphazela kangakanani ?
Uyilo lweDNA , olufumaneka kwimisontwana ( chromosomes ) ephakathi kwiiseli ezidlulisela iimpawu zemfuza , inenkcazelo nemiyalelo ecwangcisiweyo yokukhula komntu ngamnye .
Ngoko iimpawu zakho njengomntu ziphenjelelwa kangakanani yimfuza ?
Kubonakala ukuba ayikaziwa ncam indlela iiseli zemfuza ezihambisana ngayo neempawu zobuntu .
Noko ke , kukho ezinye iinkalo zalo mbandela ezibonakala zisengqiqweni .
Ngokomzekelo , uninzi lweempawu zemfuza eziphawulekayo zinempembelelo kwiimpawu zakho zobuntu .
Ngaloo ndlela , bambi abantu bazalwa beyiminyewu , ngoxa abanye bendwebile ngokwemvelo .
Umfazi okhulelweyo unokumnceda okanye amonakalise umntwana wakhe ongekazalwa ngezenzo , ngeengcinga nangeemvakalelo zakhe .
Kanye kanye ungakanani umlinganiselo woxolo okanye wokucaphuka owawuchanabeke kuwo ngoxa wawusesibelekweni sikanyoko ?
Kungakanani owakufundayo kwimvakalo - zwi yabazali bakho , kumculo ababewuphulaphula ?
Wachatshazelwa kangakanani kukutya unyoko awayekutya ?
Ukuba wayesebenzisa iziselo ezinxilisayo okanye iziyobisi , wayechatshazelwa kangakanani zizo ?
Ngexesha lokuzalwa kwakho , izinto ezininzi otyekele kuzo zaqalisa ukuzinza yaye mhlawumbi kunzima ukuziguqula .
Kuthekani Ngokutya Owawukutya , Izinto Ezingamkelwayo Ngumzimba Wakho , Imeko - bume
Njengokuba wawukhulela ebuntwaneni , izinto ezithile ekutyeni kwakho zisenokuba zaba nempembelelo kwiimpawu zakho zobuntu .
Izinto zokuvakalisa incasa , izijiki - mbala ezenziweyo nezinto zokugcina ukutya okunkonkxiweyo kungonakali ​ —⁠ zonke zinokuziphembelela ngeendlela ongaziqondiyo iimpawu zakho zobuntu .
Ukuphakuzela , uxinezeleko olongezelelekileyo , ubucaphucaphu , ukuqaqanjelwa yimithambo - luvo nezenzo ezingalungelelananga nezingalawulekiyo yeminye nje yemiphumo yoku .
Ungcoliso olubangelwa ngumsi ophuma kwizithuthi , olukhutshwa yimizi - mveliso nezinye iityhefu ezikummandla okungqongileyo zikwanegalelo ekubumbeni iimpawu zobuntu bukabani .
Okanye wena ngokobuqu , usenokuba nento engamkelwayo ngumzimba wakho nekuchaphazela ngokunzulu kodwa engabachaphazeliyo abo bakungqongileyo .
Ukongezelela kwezi mpembelelo , iimpawu zobuntu zabazali bakho , izinto abazithandayo nabangazithandiyo ndawonye nekhethe oye wakhula benalo ukususela ebusaneni , ziye zakuchaphazela yaye ziye zabumba ubuntu bakho ukusa kumkhamo othile .
Umphumo uba kukuba iindlela zakho ezininzi nendlela ozibona ngayo izinto ebomini iyimbonakaliso yeyabo ngokupheleleyo .
Uyacatshukiswa zizinto ezibacaphukisayo .
Utyekela ekuzinyamezeleni izinto abazinyamezelayo .
Ibe akufane uziphawule ukuba uxelisa iimpawu zabo zobuntu de umntu othile akuxelele ukuba ufuze uyihlo okanye unyoko .
Umgangatho abakuwo ngokwemali nongokwentlalo nako kuye kwakuchaphazela , njengokuba indawo ohlala kuyo nemeko yasesikolweni yayinjalo .
Kwanabahlobo nezinxulumani zakho zibe nempembelelo enkulu kuwe .
Mhlawumbi ingozi embi ( eyakwehlelayo okanye eyehlela umhlobo osenyongweni ) , intlekele ethile yasekuhlaleni , okanye kwaneziganeko zehlabathi ezikhathazayo ziye zakuchaphazela .
Okanye kusenokuba intlekele ethile , enjengoqhawulo - mtshato okanye ukugula okungamandla , kuye kwashiya isiva esithile , kubuntu bakho .
Ngaba wena , ngokobuqu , unako ukuyiphawula nayiphi na impembelelo enjalo ?
Unqulo Lunayiphi Indima ?
Kucingelwa ukuba , unqulo lufanele lukuncede ekuphuculeni ubuntu bakho , imilinganiselo yakho yokuziphatha , imigaqo ekulawulayo nendlela yamihla le yokuphila kwakho .
Kanye kanye imilinganiselo yokuziphatha nezenzo zakho ziye zachatshazelwa kangakanani lunqulo ?
Ngoxa unqulo lufanele lusebenze njengoluphelisa ukungakhathali , ulwaphulo - mthetho , abantu abaninzi bachatshazelwa ngendlela eyahlukileyo ngokunxulumana kwabo nonqulo .
Babona ukuhanahanisa okuninzi nokubalaseliswa kwezinto eziphathekayo kunakwimilinganiselo yokomoya ezicaweni baze ngenxa yoko babe buhlungu .
Basenokude bangabi namdla kwaphela kunqulo benganikeli ngqalelo kwaphela kwizinto zokomoya , yaye bengenathemba .
Usenokucinga ngezinye iimpembelelo zangaphandle ezibumba iimpawu zobuntu .
Khawunqumame umzuzwana uze ucinge ngazo naziphi na izinto ezisenokuba zakuchaphazela ukuza kuthi ga ngoku .
Ngaba unokuzidwelisa ezinye zazo ?
Akulula ukuphenjelelwa zizibakala , kungekhona iimvakalelo zobuqu okanye umkhethe uze ucinge ngolu hlobo , kodwa kuwufanele umgudu yaye kunokuba luncedo kuwe .
Njani ?
Kaloku , ukuba uyakwazi ukufumanisa impembelelo ethile okanye unobangela wotyekelo oluthile olubi kwiimpawu zakho zobuntu , ukuba ngokukhethekileyo uyakwazi ukulwahlula kwezinye , uya kukwazi kakuhle ukululawula , mhlawumbi kwanokuluguqula .
Ukuba uyakwazi ukuyilawula , okanye kwanokuyiphelisa , impembelelo enganqwenelekiyo , unokuba ngumntu owahlukileyo , oziphethe kakuhle ngakumbi ngokuhlobene nabanye .
Kambe ke , oko kulucelomngeni .
Kodwa ekubeni iimpembelelo ezininzi kangaka kwiimpawu zakho zobuqu ziye zanyanzeliswa kuwe ngabanye abantu okanye ziimeko ongakwazanga ukuzilawula , kutheni ungaqalisi uze wenze okuthile ngale meko wena siqu ?
Ukuba kufuneka uphucule , kutheni ungaluguquli nje uhlobo lomntu onguye ?
[ Amagama acatshulweyo akwiphepha 4 ]
Izenzo neemvakalelo zomfazi okhulelweyo zinokumchaphazela umntwana wakhe ongekazalwa
Kutheni Ufanele Wenze Inguqulelo ?
BAMBALWA kuthi abafane bavume ukuba sineentsilelo ezibalaseleyo .
Hayi indlela ayinyaniso ngayo amazwi embongi yaseSkotlani uRobert Burns athi : “ Akwaba besinganamandla esipho sokuzibona njengoko abanye besibona . ”
Ewe , sikufumanisa kulula ukubona iziphako zabanye yaye kusenokuba lula ukubacebisa nokubabonisa indlela yokuphucula .
Kodwa naliphi na icebiso lokuba nathi kufuneka siguqule iimpawu zethu zobuntu linokusicaphukisa .
Ngaba wena liya kukucaphukisa ?
Makhe sinqumame kancinane size sibe nombono wehlabathi elifezekileyo apho bonke abantu bacocekileyo khona , besempilweni , bonwabile yaye benyanisekile ; apho kwanabo baphetheyo ingabantu abanobubele nabanovelwano , benomdla wokubenzela okulungileyo abanye ; apho kungekho kubawa yaye kungekho bani uxhaphaza abanye abantu ; apho abantwana babathobelayo abazali babo abanothando nabanenyameko ; apho kungekhoyo khona ukubhabhazela ngumsindo ​ —⁠ kungekho bundlobongela , lwaphulo - mthetho nokuziphatha okubi ; apho abantu ngokwemvelo unokubathemba yaye kuluyolo ukuba nabo ; apho unokunandipha ubomi uziva unqabisekile yaye uhleli kakuhle .
Ngaba unokuzibona ukufanelekele ukuphila kwihlabathi elinjalo , ukuba ihlabathi elifezeke ngolo hlobo linokuze libekho ?
Ewe , iindaba ezilungileyo eziseBhayibhileni zezokuba ihlabathi elinjalo liyeza kulo mhlaba kungekudala .
Ngoku ke umbuzo obalulekileyo ngulo : Ngaba unazo naziphi na iimpawu zobuntu ezinokukubangela ukuba ungakufanelekeli ukuphila kwihlabathi elihle ngolo hlobo ?
Ucinga ukuba bekuya kubanzima kangakanani na ukwenza umgudu ofanelekileyo wokuphila kwiparadisi enjalo ? ​ —⁠ Isaya 65 : ​ 17 - 25 ; 2 Petros 3 :⁠ 13 .
Kwanangoku , ngaphambi kokufika kwehlabathi elitsha elinjalo , ngaba ubomi bakho bunokuphuculwa ukuba wenza okuthile ngeempawu zakho zobuntu nangesimo sakho sengqondo ?
Ngoko , ukuba kunjalo , kutheni ungenzi inguqulelo efunekayo ?
Oko kunako ukwenzeka .
Khumbula ukuba , ekuqaleni iimpembelelo ezithile ziye zabumba zaza zakha ubuntu bakho , ngoko ngokuzilawula nangomdla ongakumbi , unokukwazi ukubakha kwakhona ubuntu bakho kwanangoku .
Noko ke , usenokubuza uthi : ‘ Kodwa ngaba ngokwenene ndinokuyenza inguqulelo ?
Ndizamile ngaphambili , izihlandlo ezininzi ndaza andaphumelela .
Ndidalwe ngolu hlobo , yaye akukho nto ndinokuyenza ngako oku ! ’
Khawucinge ngoPawulos , umpostile kaYesu Kristu .
UPawulos waguquka ekubeni ngumchasi wamaKristu ondlongondlongo nozingcayo waza waba ngumKristu .
Wayenza inguqulelo kuba ngokwenene wayefuna ukuyenza .
Akazange ayekelele umxakatho ngenxa yeentsilelo okanye iimpembelelo zemfuza .
Akazange akholelwe kwelokuba ubuntu bakhe obudala babungenakuguqulwa .
Kwafuneka enze umgudu omkhulu .
Kodwa wafumana uncedo olukhulu . ​ —⁠ Galati 1 : ​ 13 -⁠ 16 .
Lwaluvela phi olu ncedo ?
Iindlela Ezingalunganga Zokwenza Inguqulelo
WAKUBE uziqonda kakuhle iimpawu zobuntu bakho , unokuyenza njani inguqulelo ?
Ngubani onokuphethukela kuye yaye ziziphi iindlela ezinokusetyenziswa ukwenza uphuculo oluhlala luhleli ?
Makhe siqwalasele amanyathelo athile angawona asetyenziswayo namhlanje .
Ingcinezelo Yobupolitika
Izigidi zabantu namhlanje ziphila phantsi kolawulo olufuna ukulawula iimbono nemithetho engokokuziphatha .
Oorhulumente abanjalo basebenzisa igunya labo ukunyanzela abantu ukuba benze inguqulelo ​ —⁠ bambi ngobuqhophololo , bambi ngegunya .
Basebenzisa amacebo enkohliso , ngokufuthi kuquka ukuboyikisa , ukubavalela entolongweni nokubathuthumbisa .
Balawula amaziko eendaba nezinye iinkqubo zemfundo , bafuna ukuthabathel ’ indawo zonke iingcamango ezamiselwa kwangaphambili ngezo zinqwenelwa zizihandiba ezithile ezisemagunyeni ngoku .
Kusetyenziswa amandla ukuchitha konke ukungevani .
Nabani na ozingqina engakulungele ukufundiswa kwakhona unokufumana impatho eyoyikekayo ngokufuthi edandathekisayo .
Utyando Lobuchopho Nesivuseleli Sombane
Imimandla ethile yobuchopho iye yaphawulwa njengechaphazela izimo zengqondo ezithile neempawu ezithile zobuntu .
Utyando lobuchopho lubandakanya ukususwa kokoqobo okanye ukutshatyalaliswa kobuchopho ngokwabo kuloo mmandla wobuchopho .
Bakube bususiwe , loo nxalenye yobuchopho bakho ayinakuze isebenze kwakhona , ibe naluphi na uphawu lobuntu ebuluchaphazela luyaphela .
Kuthiwa kuye kwenziwa olu hlobo lotyando kumawaka abantu , ngokukodwa kubantu abaneempawu zobuntu ezingaqhelekanga neziyingozi ngokuphathelele isini .
Bambi baye baneengcingo zombane ezincinane ezifakwe phakathi ebuchotsheni babo , yaye xa amandla ombane asetyenziswa , avuselela okanye athintela ukusebenza kobuchopho kuloo mmandla .
Kuthiwa oku kuguqula iintshukumisa ezichaphazela iimpawu zobuntu ezilawulwa yiloo nxalenye yobuchopho .
Iziyobisi
Ukusetyenziswa kweziyobisi ekunyangeni izifo zengqondo kwandile ngokwenene yaye kufuneka ngokufuthi .
Kukho iziyobisi zokuthomalalisa , iziyobisi ezibangela ubuthongo , iziyobisi ezenza umntu akhululeke neziyobisi ezilungisa ukungalungelelani okungokwemichiza engqondweni .
Kukwakho neziyobisi eziye zasetyenziselwa ukohlwaya ezintolongweni nakwamanye amaziko okulungisa izimilo zabantu .
Iziyobisi ezinjalo ezimbini yiapomorphine neAnectine .
Iapomorphine iye yasetyenziswa kumabanjwa ayeneempawu zobuntu ezazigqalwa njengezingamkelekanga .
Ibangela isicaphucaphu nokuhlanza okubi .
Ibanjwa liyaxelelwa ukuba ukuba liphinda liziphathe kakubi kwakhona , liya kunikwa iapomorphine engakumbi .
Olu lukwabizwa ngokuba lunyango lokuguqula imikhwa emibi .
IAnectine ibangela umbefu , imvakalelo yokurhaxwa kwibanjwa eliziphethe kakubi .
Licinga ukuba liza kufa .
Ukuba liziphatha kakubi kwakhona , lifumana iAnectine engakumbi .
Ngaba ezi ziindlela obuya kuzisebenzisa ukuguqula iimpawu zobuntu bakho ?
Inkoliso yezi ndlela zingasentla ziphelisa inkululeko yokuzikhethela .
Zikwabandakanya impembelelo yabantu abanamandla phezu komnye umntu kodwa kungasoloko kucingwa ngeengenelo zaloo mntu .
Ngaba igunya lezobupolitika lifuna ukulungelwa kwalo okanye okomnye umntu ?
Kutyando lobuchopho , ngubani ophethe incakuba kagqirha yokutyanda ?
Ngubani olawula isixhobo sokuvula nokucima xa isivuseleli sombane sisetyenziswa ?
Unyango lokwenza inguqulelo kwimikhwa emibi luhlala ixesha elingakanani ?
Ngaba umntu owenza olu nyango unokuthenjwa ?
Makhe siqwalasele enye inkqubo eyamkeleke ngakumbi .
Indlela Onokubuguqula Ngayo Ubuntu Bakho
YINTONI engakhankanywanga ngoxa bekuxutyushwa ngeendlela zokwakha iimpawu zobuntu ezifanelekileyo nezokwenza inguqulelo ?
Yiminqweno yomntu nokunamathela kuzimiselo lwakhe !
Ukusebenzisa inkululeko yakhe yokuzikhethela ngokhetho lobuqu ekuqonda okubandakanyekileyo .
Ngamafutshane , into engakhankanywanga kukuzeyisa kwakhe !
Abo banikela unyango kwiimpawu zobuntu bafumanise ukuba baba nethuba elihle lokufumana imiphumo ehlala ihleli xa umntu onyangwayo enelungelo lokwenza isigqibo ngohlobo lweempawu zobuntu azinqwenelayo .
UVance Packard ubhala oku kwincwadi yakhe ethi The People Shapers : “ Kucacile ukuba ngesiluleko esincinane , nawuphi na umntu oqiqayo nokrelekrele ngoku unokuzilungisa ngokwakhe iimpawu zakhe zobuntu . ”
Oku kubizwa ngokuba kukuzilawula .
Ngamany ’ amazwi , xa kusetyenziswa umlinganiselo othile wokuzeyisa kuye kwabonwa iinguqulelo ezibalaseleyo .
AmaKristu awatsali nzima xa kufuneka esebenzise ukuzeyisa , kuba aye afunda ukukubonakalisa njengesinye seziqhamo ezisithoba zomoya oyingcwele kaThixo .
Oku kuthetha ukuba amandla asebenzayo kaThixo uSomandla anokuziguqula iimpawu zobuntu bakho aze akuncede uphumelele .
Ngoko , yintoni ofuna ukuyenza ngeempawu zakho zobuntu ?
Ngaba ngokwenene uyafuna ukuziguqula ?
Ukuba uyafuna , ufuna ukuziguqula zisuka entwenini ?
Uziguqulela entwenini ?
Yaye ngoba ?
Ngaba unethemba lokuba ungazenzela oku ngamandla akho ?
Unokulufumana phi uncedo oluvelisa ezona ngenelo zifunekayo ?
Makhe sihlolisise ezinye iindlela nezinto zokuguqula iimpawu zobuntu .
Inyathelo 1 : Fumanisa Oko Ukuko Ngokwenene
Usisiqalelo soko ufuna ukuba kuko .
Ubuntu bakho obutsha bufanele bakhiwe ngokuguqula ubuntu bakho obudala .
Ngoko ufanele uzazi ngokuchanileyo .
Ngaba unokuzichaza iinkalo zeempawu zakho zobuntu obungathanda ukuziguqula ?
Ekubeni kunzima ukuzihlolisisa iimpawu zakho zobuntu , kufuneka ufune umthombo ohlonelwayo nonokuthenjwa .
IBhayibhile Engcwele iyanconyelwa koku .
Sebenzisa iBhayibhile , yaye uya kuziqonda ngendlela ekusenokwenzeka ukuba akuzange uziqonde ngayo ngaphambili .
Usekwanokungakuthandi oko kuboniswayo ngawe , kodwa unokuqiniseka ukuba iya kuba ngumfanekiselo ochanileyo .
IBhayibhile iye yafaniswa nesipili , yaye abantu bayabongozwa ukuba baqondele kuyo .
“ Ngokuba umntu , ukuba ungumphulaphuli nje welizwi , engemenzi walo , lowo ufana nendoda eqiqa [ ejonga ] ubuso bayo bobuntu esipilini ; kuba iyaziqiqa [ iyazibona ] , imke , ilibale kwaoko ukuba ibinjani na .
Ke yena oqondele emthethweni ogqibeleleyo wayo inkululeko , ahlale ehleli kuwo , lowo , ethe nje akaba ngumphulaphuli olibalayo , esuke waba ngumenzi womsebenzi : yena uya kuba noyolo ekwenzeni kwakhe . ”
IBhayibhile , xa iqondwa yaye isetyenziswa ngokuchanileyo , inamandla amakhulu okuhlalutya nacacileyo angayi kubonakalisa kuphela uhlobo lomntu onguye kodwa akwatyhila iintshukumisa nesimo sengqondo sakho .
Ngenxa yoko , uPawulos wabhala wathi : “ Ilizwi likaThixo liphilile , liyasebenza , libukhali ngaphezu kwamakrele onke antlangothi mbini ; . . . linokugweba iingcingane nezicamango zentliziyo . ”
ILizwi likaThixo likwahlabela mgama ngokunikela ukhokelo ngokuphathelele oko kulungileyo ngokwenene noko kuphosakeleyo ngokwenene . ​ —⁠ Hebhere 4 : ​ 12 ; 5 :⁠ 14 .
IBhayibhile inokukwenzela zonke ezi zinto kuba iliLizwi likaYehova , uThixo oyinyaniso noqondayo .
Ngokutsho kweNdumiso 139 , uThixo uyakugocagoca aze enze uhlalutyo oluchanileyo ngoko ukuko .
Kunjengokuba indinyana 1 isithi : “ Yehova , undigocagocile , wandazi . ”
UThixo ebekuhlola ukususela ekukhawulweni kwakho .
Ukwazi ukusuka nokuhlala .
Uye walungiselela ukuba eBhayibhileni kubhalwe inkcazelo engazo zonke iindidi zobomi babantu .
Uya kuzifumana uchaziwe ndaweni ithile eBhayibhileni , enoba kungecala elihle okanye elibi .
Ngoko , unokufumanisa oko ukuko ngokwenene ​ —⁠ ukuba uyafuna .
Inyathelo 2 : Gqiba Ngoko Ufuna Ukuba Kuko
Ukuba uza kwenza inguqulelo , qiniseka ukuba wenza inguqulelo eyimfuneko .
Qinisekisa ukuba oko koko ukufunayo yaye kulunge ngakumbi kunoko unako ngoku .
Luluphi usukelo lweempawu zobuntu eziphuculiweyo ofanele uzibekele lona ?
Ungalifumana phi icebiso elilungileyo lokufumana iimpawu zobuntu ozinqwenelayo ?
Kwakhona , kunconyelwa ukuba usebenzise iBhayibhile kule nkalo .
IBhayibhile ikubongoza ukuba uguqukele kokulungileyo , wamkele “ ubuntu obutsha . ”
UPawulos waluleka : “ Nithi ngakwihambo yangaphambili nimlahle umntu omdala , owonakaliswayo ngokokweenkanuko zokulukuhla ; . . . nimambathe umntu omtsha [ “ ubuntu obutsha , ” NW ] , othe ngokukaThixo wadalelwa ebulungiseni , nasebungcweleni benyaniso . ”
IBhayibhile ikubonisa oko ezi mpawu zilunge ngakumbi zikuko .
Ngaba uyalikhumbula ihlabathi elifezekileyo elichazwe ngaphambilana ?
Ukuba ufuna ukuphila kwelo hlabathi , ufanele uyibone imfuneko yokuvelisa iimpawu ezichazwe kwabaseKolose 3 : ​ 12 - 17 , iimpawu ezinjengemfesane , ububele , ukuthobeka , ubulali , umonde , ukuxolela , uthando , uxolo nombulelo .
Ngoko wakube uyihlolisisile iBhayibhile , zimisele usukelo .
Lubhale phantsi .
Sukelo ngalunye lubeke kwindawo yokuqala .
Sebenzela kulo !
Inyathelo 3 : Funa Imizekelo Efanelekileyo
Ubukhulu becala iimpawu zakho zobuntu ziye zaphenjelelwa kukulandela kwakho umzekelo wabanye ​ —⁠ abahlobo , izinxulumani , abazali , abafundisi - ntsapho .
Ngoko , kutheni ungathi emva kokwenza isigqibo ngosukelo lwesimilo lweempawu zobuntu ozinqwenelayo , ukhangele umntu oziphethe ngendlela ofuna ukuyilandela ?
Emva koko funa uncedo lwaloo mntu .
Umzekeliso weBhayibhile ubonisa ubulumko boku xa usithi : “ Ohamba nezilumko uba sisilumko naye . ” ​ —⁠ IMizekeliso 13 :⁠ 20 .
IBhayibhile iqulethe ingxelo engobomi boyena mntu ungumzekelo ubalaseleyo esifanele sonke siwulandele , uYesu Kristu .
Funda indlela awaziphatha ngayo kuzo zonke iimeko , ihambo yakhe yokuziphatha , ukuqonda nobulumko bakhe , ukundiliseka kwakhe , ulwazelelelo nobubele bakhe obubalaseleyo nokuba nenkxalabo ngabantu awayephila kunye nabo .
Hayi indlela ekuhlaziya ngayo ukumva esithi : “ Yizani kum nonke nina nibulalekayo , nisindwayo ngumthwalo , ndoninika ukuphumla .
Thabathani idyokhwe yam niyithwale , nifunde kum ; ngokuba ndinobulali , ndithobekile ngentliziyo ; noyifumanela ukuphumla imiphefumlo yenu .
Kuba idyokhwe yam imnandi , nomthwalo wam ulula ” ! ​ —⁠ Mateyu 11 : ​ 28 -⁠ 30 .
Izigidi kuwo onke amazwe sele ziphethukele kuKristu njengomzekelo ezifanele ziwulandele ibe zenza konke okusemandleni azo ukulandela emanyathelweni akhe , kanye njengokuba naye wahamba ngendlela awayiyalelwa nguYise wasemazulwini , uYehova uThixo .
Ezi zigidi , zidiniwe ziimpawu zabantu ezimbi eziqhelekileyo ehlabathini namhlanje , ziye zaphethukela kumabandla asekuhlaleni amaNgqina kaYehova ukuze zifumane uncedo nokhokelo ibe azikhange zidaniswe .
KwiiHolo zawo zoBukumkani , kukho abantu abaninzi abayimizekelo ebalaseleyo enjengekaKristu , ibe uncedo olungakumbi luye lwanikelwa kwabo bafuna ukuphucula iimpawu zabo zobuntu .
Kambe ke , amaNgqina aneentsilelo eziqhelekileyo kuluntu olungafezekanga ; kodwa akwanawo namandla omoya osebenzayo nophembelela ukuqiqa kwawo . ​ —⁠ Efese 4 :⁠ 23 .
Inyathelo 4 : Fumana Amandla Okuphumelela
Kuya kuba yintuthuzelo kwabo banqwenela ukuguqula iindlela zabo ukwazi ukuba uncedo luyafumaneka .
“ Ubuntu obutsha ” buchazwa ‘ njengobudalwe ngokokuthanda kukaThixo ebulungiseni benyaniso nokunyaniseka . ’
Oku kuyasiqinisekisa ukuba uThixo uya kunikela uncedo olungaphaya kolomntu kwabo balunqwenelayo .
Unokulufumana njani uncedo lukaYehova uThixo ?
Olunye lolona ncedo luphambili ngumthandazo wobuqu .
Umthandazo uyindlela ebalulekileyo yokunxibelelana noMthombo wamandla afunekayo ukuguqula iindlela zakho .
Umthandazo ukunika ithuba lokuthetha ngokukhululekileyo nangokungafihlisi nangaliphi na ixesha , kwanaphakathi kwamaxesha anzima .
Ilungelo elinjalo lokufuna uncedo kuThixo wokwenene nonenyameko kuwodlula lee amalungelo okufuna uncedo lwakhe nawuphi na umntu ibe lisebenza ngokukhawuleza .
Ngenxa yoku , umpostile uYohane wayenokubhala aze athi : “ Kuko oku ukungafihlisi esinako kuye : Ukuba sithi sicele into ngokokuthanda kwakhe , uyasiva . ”
Ibe amazwi omprofeti uIsaya ayasikhuthaza : “ Funani uYehova esenokufunyanwa ; mbizeni esekufuphi .
Ongendawo makashiye indlela yakhe , indoda enobutshinga mayishiye iingcingane zayo , ibuyele kuYehova : Woba nemfesane kuyo ; ibuyele kuThixo wethu ngokuba woxolela ngokukhulu . ” ​ —⁠ Isaya 55 : ​ 6 , 7 .
Kwakhona ufundisiso lweBhayibhile luyomeleza , luya kuhlaziya , lukwenze ukuba imihla ngemihla ukhangele kusukelo lwakho .
IBhayibhile ikunika amandla afanelekileyo njengoko uzabalazela ukufikelela usukelo lweempawu zobuntu ozinqwenelayo .
Ngaphezu koko , ishukumisa imvakalelo yokuzicekisa iindlela zakho zangaphambili .
Ukungenisa yonke imihla ulwazi lweBhayibhile noko ikuquletheyo kuya kukunceda nasekushenxiseni nayiphi na ingcamango engafanelekanga ebinokungena ivela kumaziko osasazo ehlabathi nakwiinkqubo zalo zemfundo .
Iintlanganiso zamaKristu , eziqhutyelwa kwiHolo yoBukumkani yasekuhlaleni yamaNgqina kaYehova , azinikeli kuphela imfundiso ngemilinganiselo yeBhayibhile kodwa kuzo ukwafumana nenkxaso yeqela nokulolana okuluncedo ekuphuculeni iimpawu zakho zobuntu .
Le nkxaso elungiselelwe ngebandla iye yanceda abaninzi baphumelela ekuguquleni iimpawu zabo zobuntu .
Kutheni ungaxubushi ngoncedo olunjalo nomntu olifumene kuye eli phephancwadi ?
Inyathelo 5 : Ukuhlangabezana Nokuvukwa Likakade
Abaninzi baye bazama ukuphucula iindlela zabo kodwa baye badimazeka ngenxa yokuvukwa likakade okusenokubonakala kungaphepheki .
Umphumo uye waba kukuba abathile banikezele ngokupheleleyo .
Abanjalo badla ngokucinga ukuba ukuba oko babekugqala njengethemba labo ngoku kusilele , akukho themba limbi konke konke .
Ngoko basenokuziyekelela ekubeni ngamaxhoba eempembelelo zehlabathi .
Ngokufuthi imeko yabo iba mandundu kunokuba babenjalo ngaphambi kokuba bazame ukwenza inguqulelo .
Hlala uziqinisekisa ukuba naliphi na ikhondo langaphambili elinganqwenelekiyo lifanele ukuphetshwa .
Umpostile uPawulos wabhekisela kwiimpawu zakhe zobuntu zangaphambili nendlela yokuphila njengeziyinkunkuma .
Ngoko ukuba wena , ekwenzeni inguqulelo , uphazanyiswa ngumqobo othile okanye kukuvukwa likakade , qula , uze uqhubekele phambili .
Zingisa !
Yilwa !
Kuya kuwufanela loo mgudu !
Khumbula ukuba , iindlela nemizila yakho emininzi yanyanzelwa kuwe ngamandla angaphandle nangaphaya kokhetho okanye ulawulo lwakho ngelo xesha .
La mandla asasebenza .
Ngaba uza kuwavumela akukhokelele koko kuthandwa ngawo ?
Akunjalo ?
Ngoko ungaze unikezele !
Izigidi zabantu ezineemvelaphi ezahlukahlukeneyo ​ —⁠ kwanezikrelemnqa nabantu ababebandakanyeke ngokunzulu ekuziphatheni okubi⁠ — ​ ziye ngokunempumelelo zaziguqula iimpawu zazo zobuntu .
Ziye zayilondoloza imilinganiselo yazo ephuculiweyo kude kube namhlanje , uninzi lukwenze oku kangangamashumi eminyaka , zinamathele kwiindlela zazo ezilunge ngakumbi nakukhetho lwazo oluhle lokugcina ingqibelelo .
Kodwa nguThixo owazinika amandla nentshukumisa yokwenza oko .
Kunjengokuba umpostile uPawulos wathi : “ Ndinokuzenza izinto zonke , ndikulowo undomelezayo . ” ​ —⁠ Filipi 4 :⁠ 13 .
Ziyaphumelela kumlo wokwenza okulungileyo .
Nawe unokuyenza inguqulelo ukuba ngokwenene uyafuna yaye unokunandipha ubomi kwihlabathi elitsha likaThixo . ​ —⁠ INdumiso 37 : ​ 29 ; 2 Petros 3 :⁠ 13 .
[ Umfanekiso okwiphepha 7 ]
Inyathelo 1 : Fumanisa oko ukuko ngokwenene
[ Umfanekiso okwiphepha 8 ]
Inyathelo 2 : Gqiba ngoko ufuna ukuba kuko
[ Umfanekiso okwiphepha 8 ]
Inyathelo 3 : Funa imizekelo efanelekileyo
[ Umfanekiso okwiphepha 9 ]
Inyathelo 4 : Fumana amandla owafunayo ukuze uphumelele
[ Umfanekiso okwiphepha 9 ]
Inyathelo 5 : Hlangabezana nokuvukwa likakade
[ Umfanekiso okwiphepha 10 ]
Abo benza inguqulelo banokuzuz ’ ilifa umhlaba oneenguqulelo
Abantu Abaselula Bayabuza . . .
Zinokundinceda Njani Iintlanganiso ZamaKristu ?
“ Andiqondi ukuba iicawa ziyakunceda ukuba uqhubele phambili ngokomoya .
Ndithetha ukuba , kuxhomekeke emntwini ukuba ngozixhalabeleyo izinto zokomoya okanye akunjalo . ” ​ —⁠ UKevin oneminyaka eli - 19 ubudala .
UKEVIN uchanile kwiinkalo ezininzi .
Ngokwenene kuxhomekeke kumntu ngamnye ukugqiba “ enoba uyafuna ukuba ngozixhalabeleyo izinto zokomoya okanye akunjalo . ”
Kodwa ekubeni ufunda eli nqaku , kusenokwenzeka ngokungakumbi ukuba ubuncinane ufune ukuba ngozixhalabeleyo izinto zokomoya .
Noko ke , usenokugaqiniseki ncam , ngohlobo alulo umntu ozixhalabeleyo izinto zokomoya okanye into onokuyenza ukuze ube nguye .
Ngokwentetho eqhelekileyo , umntu ozixhalabeleyo izinto zokomoya ngulowo uvumela iingcinga , izimvo , nezenzo zakhe ukuba zikhokelwe nguThixo Osenyangweni , uYehova .
Ucinga ngoMdali wakhe xa esenza izigqibo zemihla ngemihla , emisela usukelo lwakhe , okanye ecwangcisa izinto eziza kuqala ebomini bakhe .
Ngamany ’ amazwi , umntu ozixhalabeleyo izinto zokomoya utyekele kuThixo .
Njengosekwishumi elivisayo , usenokufumanisa ukuba “ ixhala leli phakade ” liyayibambezela indlela okhula ngayo ngokomoya .
Ukunxulumana imini yonke namaqabane esikolo ‘ asenokutyekela ekwenzeni okubi ngalo lonke ixesha ’ kusenokukudimaza .
Abanye basenokude “ bathethe ngokubandezela , benobubi , ” bekwenza kube nzima ngawe ukuba uzikise ingqondo kokulungileyo .
Yaye ukuba abazali bakho okanye amanye amalungu entsapho abavumelani nawe ngokholo lwakho , basenokukukhuthaza kancinane ngokomoya ukuba phofu baya kukukhuthaza .
Yintoni onokuyenza ukuthintela ezi mpembelelo zilandulayo uze ukhule ngokomoya ?
Into onokuyenza kukuya rhoqo ezintlanganisweni kwiHolo yoBukumkani yamaNgqina kaYehova .
Ngokungafaniyo neenkonzo zecawa , iintlanganiso eziqhutyelwa apho ziya kukukhuthaza ukuba ‘ uziqhelise ukuhlonela uThixo ’ zize zikuncede ekukhuleni kwakho ngokomoya ukususela ebusaneni ukuya ebudodeni bokomoya . ​ —⁠ 1 Timoti 4 :⁠ 7 ; Efese 4 : ​ 13 , 14 .
Iintlanganiso Ezikunceda Ukuba Ufunde
Kumabandla angaphezu kwama - 63 000 ehlabathini lonke , amaNgqina kaYehova alandela umyalelo weBhayibhile ‘ wokubizelwa ndawonye kwabantu , amadoda , nabafazi , nabantwana ukuze beve nokuze bafunde . ’
Ngoko uya kufumana abaninzi abangangawe phakathi kwamaNgqina .
AmaNgqina kaYehova kulo lonke ihlabathi alandela inkqubo yemfundo efanayo .
Le nkqubo ibunjwa ziintlanganiso ezintlanu ngeveki , nganye kuzo imalunga neyure ubude .
Ezi ntlanganiso zintlanu zezi :
Intlanganiso Yesidlangalala ​ —⁠ intetho yeBhayibhile ebalaselisa umxholo weBhayibhile .
ISifundo SeMboniselo ​ —⁠ sisifundo esingena ngokunzulu kwiimfundiso zeBhayibhile ekusetyenziswa kuso iphephancwadi IMboniselo , impapasho ebalaseleyo yamaNgqina kaYehova .
ISikolo Sobulungiseleli Sobuthixo ​ —⁠ sifundisa ubuchule bokuthetha kubulungiseleli bobuKristu .
INtlanganiso Yenkonzo ​ —⁠ ibalaselisa iingxubusho nemiboniso ngeendlela ezinempumelelo zokufundisa kwindlu ngendlu nakubulungiseleli bezifundo zeBhayibhile .
ISifundo Sencwadi Sebandla ​ —⁠ ingxubusho yemibuzo neempendulo esiqhutywa ngamaqela amancinane kusetyenziswa amancedo okufundisisa iBhayibhile ​ —⁠ ngokuqhelekileyo emakhayeni abantu .
Iinkqubo zemfundo kwezi ntlanganiso zinokukunceda ukuba ufunde “ neenzulu zikaThixo . ”
Phofu ke , zikho nezinye iingenelo zokuya ezintlanganisweni .
“ Njengesinyithi Silola Isinyithi ”
UMichelle oneminyaka eli - 15 ubudala uthi : “ Kulula ukuba ngumKristu phakathi kwabo bakhonza uThixo .
Kodwa xa usahamba isikolo kunzima ngakumbi kuba amaqabane akho esikolo anemilinganiselo neenjongo ezahlukileyo . ”
Ngoko ke , enye ingenelo yokuya ezintlanganisweni , lithuba lokunxulumana namakholwa esikhonza kunye nawo .
UKumkani uSolomon owayesisilumko wathi : “ Isinyithi silola isinyithi , indoda ilola ubuso bowayo . ”
Maxa wambi , “ ubuso ” bethu bokomoya , oku kuthetha ukuthi ulwazi nokuqonda kwethu kokomoya , lufuna ukulolwa .
Kwanjengokuba ukulola isitshetshe sokoqobo kufuna ubuchule nezixhobo ezifanelekileyo , ngokukwanjalo ufanele unxulumane nabantu abalungileyo , abo banokukwazi ‘ ukukwabela sibabalo sithile sisesomoya . ’ ​ —⁠ Roma 1 :⁠ 11 .
KwiHolo yoBukumkani , uya kubafumana abantu abanjalo , abakubudala obahlukahlukeneyo , iintlanga nezizwe ezahlukahlukeneyo .
Kuyaqondakala ukuba , unokutsaleleka koontanga bakho .
Noko ke , nikela ingqalelo ekhethekileyo , kwabo baye bachitha iminyaka emininzi bekhonza uYehova ngokuthembeka .
Amava abo ebomini kwakunye nolwazi lwabo olunzulu lweBhayibhile anokuba luncedo olukhulu kuwe .
Unokubazi njani abanjalo ?
Zama ukubabuza imibuzo , enjengale , ‘ Wayifumana njani inyaniso ?
Okanye , ‘ Yayinjani inkonzo yasentsimini ngoxa wawuselula ? ’
Banokukwazi kakuhle ukukwabela isibabalo sokomoya !
Kuyinyaniso ukuba , xa uqala ukuthetha nabanye ebandleni , ekuqaleni usenokuvakalelwa njengoCraig oneminyaka eli - 12 ubudala , othi : “ Ndandidla ngokoyika ukuthetha nabantu abakhulileyo .
Ndandicinga ukuba ukuba ndithetha into ephosakeleyo , ndandiya kululekwa . ”

Ngoku uCraig ucacisa esithi : “ Ndikhululekile ukuthetha nabo ngoku . ”
Kutheni ungenzi umzamo ofanayo wokunxulumana nabo bakhulileyo ngokomoya ebandleni ?
