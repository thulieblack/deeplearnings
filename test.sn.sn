Vechiduku Vanobvunza Kuti . . .
Ndinoita Sei Kuti Ushoma Hwangu Hupere ?
UNONETSEKANA here paunova nedzihwa ?
Zvimwe haunetsekani .
Unoziva kuti uchanaya .
Asika zvakadini kana zviratidzo zvedzihwa rako zvikapfuurira ?
Ipapo ungava nechimwe chinhu chakakomba zvikuru chinopfuura dzihwa rinopfuura , uye unoita zvakanaka kuva anoitira hanya .
Kumwe chetekwo ndozvakunoitawo paunova noushoma .
Nhambo zhinjisa dzoushoma ndedzechinguvana .
* Asika dzimwe nguva kurwadza kunotambudza kwoushoma kunopfuurira .
Panoratidzika kuva pasina nzira yokubuda nayo .
Ronny , mudzidziswa wapachikoro chapamusoro , anorondedzera , kuti : “ Ndave ndichienda kuchikoro muruwa rwuno kwamakore masere , asi munguva iyoyi yose handina kutongokwanisa kuita shamwari imwe chete ! . . .
Hapana munhu anoziva chandinorangarira uye hapana munhu anoitira hanya .
Dzimwe nguva ndinofunga kuti handigoni chaizvoizvo kukukurirazve ! ” — Preparing for Adolescence .
SaRonny , vechiduku vazhinji vanotambura inowanzonzi ushoma hunopfuurira .
Zvimwe iwe unonzwa uku kusava nechinhu kunorwadza .
Kana zvakadaro , rega kupererwa nezano rose zvaro .
Chokwadi , ushoma hunopfuurira hahuzati huri chinetso chiduku .
Hwakakomba zvikuru kupfuura ushoma hwechinguvana .
Chokwadika , vanodaro vanzveri , zvivirizvo “ zvakasiana sedzihwawo zvaro nechibayo . ”
Asi chibayowo zvacho chinogona kurapwa , ushoma hunopfuurira hunogona kukurirwawo .
Asika seiko ?
Kunyange kuva noushoma kuri chinhu chapanhambo nenhambo kana kuti nzira inosuruvarisa youpenyu nokuda kwako , nhanho yokutanga mukuwana mushonga ndeyokunzwisisa chisakiso chahwo .
Soromoni Mambo wekare akacherekedza , kuti : “ Munhu wokunzwisisa ndiye uyo anowana nhungamiro younyanzvi . ” — Zvirevo 1 : 5 .
Rhonda wezera ramakore ane gumi namatanhatu anoratidzira chisakiso chikurusa chinozivikanwa noushoma hunopfuurira mukutaura , kuti : “ Ndinofunga kuti chikonzero nei ndichinzwa ndine ushoma zvikuru ndechokuti — chokwadi haugoni kuva neshamwari kana uchirangarira zvakashata pamsoro pako umene .
Uye ndinofunga kuti handizvidi ini ndimene zvikuru kwazvo . ” — Lonely in America .
Ushoma hwaRhonda hunobva mukati .
Kuzvirangarira kwake kwakaderera kunoumba mhinganidzo inomudzivisa kutanga ndokuita shamwari .
Unova nemifungo yake here ?
Anodaro mumwe munzveri : “ Mifungo yakadai seyokuti ‘ Ini handisati ndichiyevedza , ’ ‘ Ini handisati ndichifadza , ’ ‘ Ini handina maturo , ’ misoro inozivikanwa pakati poushoma hunopfuurira . ”
Kuzvirangarira kwakaderera , kunoparirawo kutya kwokuva anorambwa .
Anoyeuka kudaro Steven : “ Ndakanga ndichida kutaura pamsoro pokunzwa kwangu kwoushoma , asika handina kuziva chaizvoizvo mashoko okukutaura nawo .
Ndakanga ndichitya kuti vanhu vaizondiseka kana kuti vaisazondirangarira zvakakomba .
Kwakanga kwakaoma chaizvoizvo kutaura . ”
Nokudaro , vechiduku vamwe vanonyarara , ndokutambura kunyarara .
Ko ikoku kungashandurwa sei ?
Vaka Kuzviremekedza Kwako
Chinhu chikuru chokukurira ushoma chiri mukuvaka kuzviremekedza kwako .
Muapostora Pauro akanyora , kuti : “ Nokuti kupfurikidza netsitsi dzakakomba dzandakapiwa ndinozivisa munhu ari wose ari pakati penyu kusazvifunga zvikuru iye amene kupfuura kufunga kuri madikanwa . ”
Ikoku kunoratidzira kuti mwero wokuzviremekedza uri madikanwa .
Bhaibheri , nokuda kweichi chikonzero , rinonyevera pamsoro pokusanyanyozvifunga zvikuru bedzi asiwo kunyanyozvifunga zviduku kwako umene .
Kunze kwezvo , Jehovha akapa munhu mavara akafanana naaMwari .
Naizvozvo kusvikira kutambanuko yakati kuti iwe una mavara iwawo anoyevedza mauri .
Unozvininipisa , uno mwero , unodzidzisika here ?
Kana kuti une rupo , unonzwira ngoni , uno mutsa here ?
Rega kuzvipofumadzira iwe umene kumavara iwawo .
Zvimwe iwe unogonawo kukudziridza humwe hunyanzvi hunobetsera namavara .
Chokwadi , pangava nezvimwe zvinhu pamsoro pako zvausingadi , somuenzaniso zvitarisiko zvako .
Huzvipirei mhaka iwe umene nokuda kwechimwe chinhu chausingagoni kuchinja ?
Panzvimbo pakwo , shandira mavara asina kunaka aunogona kuchinja , akadai sechinya , hasha dzakashata , kana kuti udyire .
Wana nguva yokukudziridza icho Bhaibheri rinoidza kuti “ hunhu hutsva , ” hunoratidzirwa nomutsa , kuzvininipisa kwendangariro , nounyoro .
Kuzviremekedza kwako umene kuchawedzera !
Kupfuurirazve , zvaunodzidza kuzvida iwe umene , vamwe vachakweverwa kumavara ako anofadza .
Asika sezvaunogona kuona bedzi mavara azere eruva pashure pokunge rabumbunuka , naizvozvo vamwe vanogona bedzi kuona zvizere mavara ako kana ukataura kwavari .
‘ Asika ndinogona sei kuita izvozvo ? ’
ungabvunza kudaro .
“ Pamhamha ” Kusvikira Kuna Vamwe
‘ Zano rakanakisisa nokuda kwomunhu ane ushoma , ’ chinodaro chinyorwa chazvino uno chokuU.S .
National Institute of Mental Health , ndero‘kubatanidzwa navamwe vanhu . ’
Iri zano rinotsinhirana nezano reBhaibheri roku “ pamhamha ” ndokuratidzira “ kunzwirana urombo , ” kana kuti kunzwa kwokuzvipinza munzvimbo yomumwe .
Kunoshanda .
Imwe fundo , yakabudiswa mumagazini yeAdolescence , inoratidzira kuti ‘ vechiduku vanoratidzira kuitira hanya mugarikano yavamwe havazati vane ushoma savechiduku vasingaitiri hanya . ’
Neiko ?
Kutarisira vamwe hakuzati kuchingoita kuti ndangariro yako ibve paushoma hwako bedzi asi kunokuchidzira vamwe kufarira mauri .
Vanhu vachawanzodavidza kupfurikidza nokukuitirawo mutsa .
Ko zvino , unogona sei kutanga ?
Kutanga Kutaura
Natalie wezera ramakore gumi namapfumbamwe akasarudza kuti iye aizoita zvakawanda zvinopfuura kunyarara ndokumirira vanhu kutanga kuti mhoro .
‘ Ndinotofanira kuva ane ushamwariwo , ’ iye anodaro .
‘ Neimwe nzira vanhu vachafunga kuti ndakanyarara . ’
Naizvozvo tanga nokunyemwerera .
Mumwe munhu anganyemwererawo .
Nhanho inotevera , kutanga kurukurirano kwakaoma zvikuru .
Lillian , wezera ramakore 15 , anobvuma , kuti : “ Kusvika vaeni kwenguva yokutanga kwakanga kuchityisa zvomenemene .
Ndakanga ndichitya kuti ivo havasati vaizondigamuchira . ”
Ko Lillian anotanga sei kurukurirano ?
“ Ndinobvunza mibvunzo yakapfava , ” iye anodaro , “ yakadai sokuti , ‘ Munobva kupiko ? ’
‘ Munoziva nyakuti here ? ’
Isu tose tiri vaviri tingave tichiziva mumwe munhu , uye isati iri nguva refu tave kutaura . ”
Zvinoitika zvinogoveranwa zvinogonawo kubatira sezvokutanga kutaura .
Anne wezera ramakore gumi namasere anowedzera , kuti : “ Handisati ndichitanga nokutaura pamsoro pechimwe chinhu chapedyo pedyo nokuti mumwe munhu anovhiringidzwa kana kuti kutyiswa uye achandidzivisa . ”
Hungu , hakuzati kuri kuchenjera kupinda mukurukurirano yakadzama pakarepo .
Kunyange zvazvo zvakadaro , zvakadiniko kana padzimwe nguva usingatongozivi hako chokutaura ?
Eya , panogarova nezvinhu zvaunogona kuita .
Bhaibheri rinotiudza nezvomukadzi ainzi Dhorkasi wai “ shingaira zvikuru pamabasa akanaka ezvipo ” nokuda kwechirikadzi dzinoshaiwa .
Paakafa , chirikadzi dzakachema nokuda kworusuruvaro .
Zviito zvaDhorkasi zvomutsa zvakanga zvamuita kuti adiwe nadzo .
Mabasa omutsa nomudzimu worupo nenzira yakafanana zvichakubetsera kuvaka ushamwari hunokosha .
Asika iva wechokwadi .
Dzidza kubvuma kuti vamwe vanhu havasati vachizodavidza kunyemwerero yako namhoro woushamwari .
Kana zvakadaro , ivo vane chinetso — kwete iwe .
Kugadzikisa Migariro Yakashata
Zvakare , vechiduku vazhinji vanotambura ushoma padzimwe nguva .
Yeuka kuti kungava kwechinguvana uye kuchiparirwa nemigariro yausingagoni kudzora .
Kupfuura kwenguva kuchawanzokubetsera kugadzikisa migariro yakashata .
Ushoma huchapfuura .
Ushoma hunopfuurira , zvisinei hazvo , hunobva mukati uye hunogona kuparirwa nokuzvirangarira kwakaderera .
Kana zvakadaro , ita chiito !
‘ Shandura ndangariro yako ’ uye ‘ pfeka hunhu hutsva , ’ rinodaro Shoko raMwari .
Hungu , vaka kuzviremekedza kwako umene kupfurikidza nokukudziridza mavara anofadza aunawo mauri .
Ita zvinhu nokuda kwavamwe vanhu , uye ivo vachawanzodavidza kwauri .
Zvisinei , pasinei zvapo nokuti vanhu vanoita sei , unogona kuva neshamwari isingatongokurambi .
Ndianiko iyeyo ?
Jesu Kristu akaudza vadzidzi vake , kuti : “ Imi muchandisiya ndiri ndoga ; asi ini handisati ndiri ndoga bedzi , nokuti Baba vaneni . ”
Uhu hushamwaridzani chaihwoihwo naJehovha hwakasimbaradza Jesu mukati menhambo dzokuva oga .
Jehovha anogona kuvawo shamwari yako chaiyoiyo zvikuru .
Ziva hunhu hwake kupfurikidza nokurava Bhaibheri nokucherekedza chisiko chake .
Simbaradza ushamwari hwako naye kupfurikidza nomunyengetero .
Nokukurumidza uchawana kuti ushamwaridzani naJehovha Mwari ndiyo mhinduro yakaisvonakisisa youshoma hwako .
[ Mashoko Omuzasi ]
Ona nyaya inoti “ Young People Ask . . .
‘ What Makes Me Feel So Lonely ’ ” muna June 22 , 1987 chinyorwa chaMukai !
chechiNgezi .


Vechiduku Vanobvunza Kuti . . . Ndinogona Sei Kutarisira Mari Yangu ?
UNORANGARIRA sei pamusoro pemari ?
Ndichimwe chinhu chokupambadza nenzira yaunoda here ?
Ndichimwe chinhu chinoda kuchengetwa kunyange kutarisirwa here ?
Nomutoo wakajeka , dzichiziva kuti vabereki vadzo varipo kuti vadzigovere , pwere zhinji , hadzirangariri pamusoro pemari — kunze kwokuti dzingaishandisa sei .
Hunyanguvezvo , nguva dzose ungave usati una vabereki vangabatira sekotsekano .
Kupfuurirazve , idiwo zvaro rokuti iwe une basa rapashure pechikoro kana kuti kunyange mvumiro yakati kuti harizati richireva kuti iwe unogona kutsunga kuva asingangwariri nemari .
Bhaibheri rinonyevera , kuti : “ Wakaita kuti meso ako aironge [ mari ] , apo isati iri chinhu here ?
Nokuti pasina kukundikana iyo inozviitira imene mapapiro akaita seawo egondo ndokubhururukira kumatenga . ” Ungagona sei kudzivisa mari yako pa‘kubhururuka ’ ?
Kutanga , iwe unofanira kunzwisisa zviri zvinobatanidzwa nemari . Mari — Chikonzero Nei Ichikosha Kudaro
Mari mutoo wokutsinhana nawo — uye mutoo une simba pana ikoko .
Encyclopædia Britannica rinoreva kuti “ mari ndiyo chinhu bedzi bedzi chaunogona kutenga nacho chinhu chipi nechipi . ”
Somuenzaniso , nhepfenyuro yako ingarangarirwa somudziyo ( chimwe chinhu chinokosha ) .
Asika fungidzira hako uchiedza kuitsinhanisa kana kuti kuishambadza nokuda kwechingwa zvacho .
Nhepfenyuro ingava inopfuura zvikurukuru ukoshi hwechingwa . Asi kana muzvinashopu yebhekari asingadi nhepfenyuro yako , iye sezvinopanikirika angasakupa chingwa nokuda kwayo .
Nhepfenyuro yako ingavawo bedzi isingabetseri !
Mari , kunyange zvazvo zvakadaro , inoremekedzwa munyika yose .
* Nokudaro inokurumidza uye nyore nyore kutsinhaniswa nokuda kwezvinhu zvipi kana zvipi kana kuti mabasa aunoda .
Nomutoo wokuchenjera , ipapoka , Soromoni akataura pana Muparidzi 7 : 12 kuti “ mariwo chitaviridzo . ”
Nokudaro mari chinhu chikurusa chokuva nezvinhu zviri madikanwa uyewo mifaro mizhinji youpenyu .
Sokupfuurira kutaura kwakaita Soromoni , kuti : “ Tafura rine mufaro waro , uye waini inoita upenyu hunofadza ; uye mari ndiyo chisakiso chakwo kwose . ” — Muparidzi 10 : 19 , The New English Bible .
Asika , mari haizati ichiwanzowanwa nyore nyore .
Vabereki vazhinjisa havazati vane manyuko asina kuganhurirwa emari ; vanofanira kushanda nesimba nokuda kwezvavanogoverana newe .
Soromoni akabvunza , kuti : “ Ko munhu anosvika pakuva nechii nokuda kwebasa rake rose resimba ? ”
Vabereki vako vangagutsikana zvishoma — uye muripo muduku — nokuda kwebasa ravo resimba .
Chokwadika , vabereki vanoshanda kubvira mangwanani kusvikira usiku kuti vagovere bedzi mhuri dzavo nezviri madikanwa zvoupenyu !
Mari , ipapoka , haisati ichifanira kurerutswa .
Inofanira kurangarirwa noruremekedzo ndokutarisirwa nomutoo wokuchenjera .
Nzira imwe yokuita nayo ikoku ndeyokudzidza kuronga mari yako inoshandiswa .
Ukoshi Hwokuronga Mari Inoshandiswa
Kuronga mari inoshandiswa kunongova bedzi mutoo wokutarisira nawo kushandiswa nokuchengetwa kwemari yako .
Magazini ye’Teen yaMay 1985 yakati : “ Kuwana uko madhora ako ose ari ‘ kunyangarikira ’ ndiyo nhano yokutanga yokuwana udzori pamari yako ndokuzviisa iwe umene pakurongwa kwemari inoshandiswa iyo ichakubetsera . ”
Naizvozvo kutanga ita rudungwe rwendyiko dzako dzose dzinokarirwa — mari yezvokudya zvamasikati , mari yezvokufambisa , mari yevaraidzo , zvichingunodaro .
Tevere , ramba uchinzvera ndyiko dzako chaidzoidzo nokuda kwomwedzi kana kuti inopfuura .
Zvino wokwanisa kuita nharidzano dzino mufungo uye chaidzoidzo dzokushandisa mari nokuchengeta .
Kana izvozvi zvangotangwa bedzi , ungaedza kutora emvuropu dzakati kuti ndokudzinyora mukuwirirana neboka rimwe nerimwe rendyiko .
Emvuropu imwe , somuenzaniso , inganyorwa kuti “ Mari Yezvokudya , ” nepo imwe inganyorwa nokuda kwokutenga kumwe kwomunguva yemberi , kwakadai se “ Bhurauzi Idzva ” kana kuti “ Hembe Itsva . ”
Paunogamuchira mvumiro yako kana kuti muripo , kamuranisira mari mumaemvuropu mukuwirirana nenharidzano dzako dzakagadzwa .
Apo ndyiko dzinobuda , dziripire kubva mumaemvuropu akakodzera . *
Wati wamboedza kutevera kurongwa kwemari inoshandiswa ndokukundikana here ?
Hauzati uri woga bedzi . Leah , imwe mhandara , yakati : “ Ndakaedza kuronga mari yangu inoshandiswa pachiverengero chakati kuti chenhambo , asi handigoni kusanoomerera kukurongwa kwemari yangu . ”
Zvisinei , iye anobvuma , kuti : “ Apo ndinoronga mari yangu inoshandiswa , ndinochengeta mari zviri nani zvikuru .
Handizati ndichitenga zvinhu zvandisingashaiwi . ”
Chii chiri chinhu chikuru chorubudiriro ?
Kuzviranga . Ita chisarudzo ndokuomerera kwachiri ! Inzwa wakasunungukawo , kunyengetera kuna Jehovha kukubetsera kudzora miitiro ipi neipi yokusazvidzora yokushandisa mari . — Ruka 11 : 13 .
Nomutoo unofadza , muapostora Pauro akakarakadza kuti maKristu omuKorinte “ aronge ” imwe yemari yawo , achiti : “ Zuva riri rose rokutanga revhiki mumwe nomumwe wenyu paimba yake amene ngaatsaure chimwe chinhu achengete . ”
Mariyo ipapo yaizopirwa kumari chaidzo nokuda kwamaKristu anoshaiwa .
Mukusapanikira kwaida kuzviranga chaikoiko kuti maKristu iwawo eKorinte atevere chikarakadzo chomuapostora Pauro , asi zvikomborero zvakaita kuti nhamburiko yakadaro ive yakakukodzera !
Iwewo pasina panikiro unobetserekana nokuomerera pakurongwa kwemari .
Imwe pwere inonzi Avian inoti : “ Ini ndakanga ndakaita somunhu anodudzwa pana Zvirevo 21 : 5 , “ unokurumidzisa ” uye ‘ unogovangira kushaiwa ’ pamberi pezuva rinotevera rokutambira .
Kuronga mari kunondiita ndive ane mutoro zvikuru . ”
Ngwarira Nezvikwereti “ Tenga zvino ungoripira gare gare ! ”
vanokurudzira kudaro vatengesi vazhinji .
Chichishandiswa nomutoo wokungwarira uye nomutoo wokuchenjerera , chikwereti zvamazvikwazvo chine nzvimbo yacho .
Zvisinei , chichishandiswa nomutoo wokusangwarira chikwereti chinogona kuva izvo imwe pwere inonzi Kevin yakaidza kuti “ chimiro chouranda . ” — Enzanisira naZvirevo 22 : 7 .
Nokuda kwedzimwe pwere , chikwereti chinongokuita kuve nyore kutenga zvinhu zvadzisingashaiwi kana kuti zvadzisingagoni kutsunga kutenga .
Uye kana usingapedzi kuripira mari yako yasara pakupera kwomwedzi , iwe unochanjwa mhindu pane zvaune ngava nazvo .
Kana ukatora nguva refu kuripira , chinhucho chinoguma nokuchanja mari yakawanda .
Naizvozvo , pakupedzisira , kwakachipa kuchengeta mari yako nokuda kwechaunoshaiwa ndokuchiripira nemari . ‘ Mari Inochengetwa . . . ’
Imwe mhandara inonzi Phyllis yakati : “ Hatizati tichitongoziva apo zvitambudzo zvino uya patiri uye tichadikanirwa kuva nemari yakachengetwa . ”
( Enzanisira Muparidzi 9 : 11 . )
Zvamazvirokwazvo , unogona kurwara ndokusakwanisa kuva nebasa .
Vabereki vakowo vangawirwa nenguva dzinotambudza ndokuva vasingakwanisi kukupa mari yawakabvumirwa .
Naizvozvo kunoita mufungo wakanaka kubatanidza mukuronga mari kwako chitsama chakati kuti chinotsaurwa chemari inochengetwa .
Ikoku kunogona kukubetsera kudzivisa chinetso chemari nomutoo uri nyore zvikuru .
Zvino gaba kana kuti kabhokisi kangaratidzika kuva nzvimbo yakanaka yokuchengetera mari yako .
Jesu , kunyange zvazvo zvakadaro , akataura nezvokuisa mari mubhengi umo inogona kuwana mhindu ndokuwedzera .
Ipapoka , huregererei kukurukura navabereki vako faniro yokuvhura bhuku rako umene reakaundi kubhengi ?
Haudikanirwi hako kuva nechitsama chikuru chemari kuti uite kuti gadziriro yokuchengeta mari kubhengi ishande , kunyange zvazvo kune dzimwe nzvimbo chitsama chakaringanira chichidikanwa kudzivisa kuchanjwa kwebasa .
Chinhu chikurusa chorubudiriro ndechokuva wenguva dzose mukubhanga mari yako .
Zvakadiniko , kunyange zvazvo zvakadaro , kana mhuri yako isine chinhu kana kuti ichigara munyika isine chimuko mune zvemari umo pwere dzisingagarova nemari yadzo dzimene inoshandiswa ?
Hunyanguvezvo , mhuri yako ine zvimwewo zvinhu , kunyange zvazvo zvingava zvishoma .
Asi kana chimiro chako chendangariro kupfuma yemhuri chiri chokuti sezvo ‘ uchiiwana nyore nyore , uchaipambadza nyore nyore , ’ ungarwisana nefariro dzako umene uye nedzemhuri .
Zvamazvirokwazvo , iwe hausati waizoda kubvumikisa kuva “ asingaongi ” pakureva nezvezvinhu vabereki vako vanoshanda nesimba kuti vagovere . — Zvirevo 29 : 21 .
Naizvozvo ratidzira chimiro chendangariro chokuva nomutoro kumari — kunyange kana une mari shomanene kana kuti usina yako umene .
Somuenzaniso , iwe unogona kudzivisa kupambadza zvinhu , zvakadai sezvinhu zvokudya . ( Ona Johane 6 : 12 , 13 . )
Bata zvinhu zvakaoma kutsiva nezvinodya mari yakawanda , zvakadai samagirazi okuona nawo nemigove yechikoro , noruremekedzo .
Pasina panikiro vabereki vako vachaonga zvikurukuru ngwariro yako muna ikoku . Zvirevo 11 : 28 inotiyeuchidza , kuti : “ Unovimba nepfuma yake , uchawa ; asi vakarurama vachanaka seshizha nyoro . ”
Mari inofanira kubatira kutarisira zvinoshaikwa zvedu . Asi muKristu haazati achifanira kubatikana nokuwana pfuma .
Sokutaura kunoita imwe pwere inonzi Matthew , kuti : “ Mari ine nzvimbo yayo , asi iyo haizati iri chinhu chose . ”
Inongova bedzi mudziyo , zvamazvirokwazvo , “ chitaviridzo . ”
Dzidza kushandisa mari nomutoo wokuchenjeri , wokungwara .
Nyaya inotevera ichatsanangura mutoo wokushandisa nawo mari yako nomutoo wokuchenjera kutarisira misengwa yako umene neyemhuri .
[ Mashoko Omuzasi ] Musiano mumwe kuna ikoku waizova munyika umo kuderera kwoukoshi hwemari kwakaita kuti mari inoshandisika yamarudzi ive isitongorina maturo .
Ona nyaya inoti “ Budget Your Money — The Easy Way ” inooneka muna April 22 , 1985 , chinyorwa chechiNgezi chaMukai !
[ Mashoko okukwezva vaverengi ari papeji 11 ] “ Pandinenge ndaronga mari , ndinochengeta zviri nani zvikuru . Handizati ndichitenga zvinhu zvandisingashaiwi ”
[ Mufananidzo uri papeji 12 ]
Pwere dzine mutoro dzinochengeta nomutoo wokuchenjera imwe yemari yadzo
Nguva Yemberi Yorudzidziso Pakurangarirwa Kwenguva Yarwo Yakapfuura
Chikamu 24 : Zvino nokusingaperi — Runako Rusingagumi Rworudzidziso Rwechokwadi
“ Rudzidziso , kana rwakapfeka zvokwadi dzokudenga , runodikanirwa kuonwa kuti rugoyemurwa . ” — Willam Cowper , munyori wenhetembo weEngland womuzana ramakore rechi 18
HAPANA chinhu chinofanira kuyemurwa pamusoro porudzidziso rwenhema .
Rwakaunzira rudzi rwomunhu makore mazana matanhatu enhamo nokutambura .
Nzira dzarwo dzokureva nhema , dzinonyengedza , dzinotsausa , uye dzokuvenga dzakarushatisa mose muri muviri mukuona kwaMwari nokwomunhu .
Rwuri kure nokuva rwakapfeka zvokwadi dzokudenga , rudzidziso rwenhema rudzidziso runopesana nezvokwadi norunako .
Nokukurumidza mauto aMwari okuuraya achakandira zvisingatsananguriki rudzidziso rwenhema mugomba roruparadziko rusingagumi .
Nokukurumidza pashure pacho , yasara yose yetsika yaSatani ichatevera .
Asi rudzidziso rwechokwadi , pamwe chete naavo vanorushandisa , ruchapfuurira kuvapo .
Mufaro wakadini panguva iyeyo kuona runako rwarwo rusingagumi ruchiratidzirwa kusvikira kumwero mukuru isu nhasi tisingatongogoni kufungidzira !
Runako Rwupiko ?
Runako rworudzidziso rwechokwadi rwakawanda .
Heruno rushomanene bedzi .
Huregererei kuwana nguva yokunzvera ndima dzakarongwa dzeBhaibheri dzinobvumikisa urwu runako rusingagumi kuva rwakavakirwa paBhaibheri ?
Pakati porunako rwakawanda rusingagumi rworudzidziso rwechokwadi pane :
▪ Rwakavakirwa pazvokwadi dzaMwari asingakanganisi , ane zita rinonzi Jehovha , uyo tinogona kutsamira paari nenzira isingatsamiri pamugariro . — Pisarema 83 : 18 ; Isaya 55 : 10 , 11 .
▪ Runowanikwa kumunhu ari wose ane mwoyo unozvininipisa , haruna kuchengeterwa bedzi avo vane ungwaru hukuru . — Mateo 11 : 25 ; 1 VaKorinte 1 : 26 - 28 .
▪ Haruoni mugariro wedzinza , nzanga , uye mugariro wezvemari . — Mabasa 10 : 34 , 35 ; 17 : 24 - 27 .
▪ Runopa tariro youpenyu yakasanosimbiswa munyika yorugare nechengeteko isina rusuruvaro , chirwere , nhamo , uye rufu . — Isaya 32 : 18 ; Zvakazarurwa 21 : 3 , 4 .
▪ Runogovera gadziriro iyo mitezo yarwo inogona kugara mairi souhama hwakavimbika hwenyika yose , hwakabatana mudzidziso , mufambiro , uye mudzimu . — Pisarema 133 : 1 ; Johane 13 : 35 .
▪ Runogovera munhu ari wose — murume , mukadzi , uye mwana — banza rokugoverana nomutoo wokushingaira mubasa raMwari , kuchizadza upenyu nedonzo . — 1 VaKorinte 15 : 58 ; VaHebheru 13 : 15 , 16 .
▪ Runotinyevera nezvengozi dzakavanzika , ruchitirairidza kuzvibata timene kwatinofanira kuita kuti tigobetserwa . — Zvirevo 4 : 10 - 13 ; Isaya 48 : 17 , 18 .
Uye neiko kuchigona kutaurwa kuti runako urwu nderwokusingagumi ?
Nemhaka bedzi yokuti irwo rwuchagara narini sokugara nguva refu kunoita rudzidziso rwechokwadi irwo rwumene — nokusingaperi .
Kuzadza Mikaha
Kunogona kutaurwa kuti rufu ndirumwe rwavavengi vakurusa vezvokwadi , sezvo vanhu vachiwanzoenda kumakuva namashoko avo asingazivikanwi navamwe vanhu .
Udzame chaihwo hwezvinotoitika kunyange zvazvino uno chaiye — somuenzaniso , kupondwa kwomuna 1963 kwaJ .
F .
Kennedy purezidhendi weU.S . — zvichiri nhau yokuitirana nharo .
Ndaapi ari maidi acho ?
Ndianiko anoziva zvomenemene ?
Vazhinji vangaziva havasichiri vapenyu .
Uye kana ikoku kuri kwechokwadi nezvechinoitika makore 26 bedzi munguva yakapfuura , zvakadiniko nezvezvinoitika zvakaitika mazana kana kuti kunyange zviuru zvamakore akapfuura ?
Mukuwedzera , vezvenhau vanongova vanhuwo zvavo , vakaganhurirwa muzivo uye vari kushanda muurema hwokusakwana kwohunhu nokufungira mano akaipa kunobvira .
Ndokusaka munhu asina kwaakarerekera achiita zvakanaka kuramba kuva anoshusha pamusoro peicho iye asina chiremera chacho , chinyorwa chakafuridzirwa nomutoo woumwari .
Kunyora pamusoro penhau yorudzidziso kunopa zvinetso zvakafanana , sezvo zviremera zvichiwanzosabvumirana namaidi .
Munhevedzano ye “ Nguva Yemberi Yorudzidziso Pakurangarirwa Kwenguva Yarwo Yakapfuura , ” Mukai !
yakaedza kupa maidi anosanotsigirwa , asi kunofanira kubvumwa kuti panguva ino kune zvimwe zvinhu zvatisingatongozivi .
Somuenzaniso , mapoka echiKristu anonyepedzera aivapo mukati napashure peNhambo Yerima akanamatira zvomenemene kuchiKristu chechokwadi kusvikira kutambanukoi ?
Nezvemapoka iwaya , purofesa wenhau yechechi A .
M .
Renwick anoti : “ Kunzverwa kukuru kwenhau kuchiri kurairwa kuti nhau yechokwadi ibudiswe uye chimiro chedzidziso dzemitumbi iyeyo isingaverengeki . ”
Mukuwirirana naRenwick , “ munguva yakapfuura vezvenhau vakatsamira zvikuru kwazvo pakutaura kwavavengi vamapoka anopesana nokuda kwokunzvera kwavo dzidziso dzavo netsika . ”
Chokwadi , kutsamira zvikurusa kwazvo pakutaura kweshamwari dzavo kungagumawo nomurangariro wakatsveyamiswa .
Naizvozvo kunyange pashure pokunzvera kukuru kwenhau , mibvunzo mizhinji sezvingabvira yaizosara ichiri isina kupindurwa .
Zvakadiniko neBhaibheri ?
Sebhuku rakafuridzirwa nenzira youmwari rinobatanidza nhau yorudzidziso , rakavimbika muchinhu chiri chose charinotaura .
Asi rinotaura zvishomanene zvikuru pamusoro pezvimiro zvose zvakasiana zvorudzidziso rwenhema zvati zvambovapo .
Nenzira inonzwisisika rakadaro , sezvo rakagoverwa kuti ribatire sebhuku rinoshandiswa nokuda kworudzidziso rukuru , kwete nokuda kworwenhema .
Kunyange nezverudzidziso rwechokwadi , Bhaibheri haritiudzi chinhu chiri chose .
Rinotigovera mashoko akaringana okuziva nawo rudzidziso rwechokwadi nomutoo unobudirira , asi padzimwe nguva rinosiya udzame .
Nepo uhu udzame hungava hunokweva nohunofadza kuziva , pari zvino hahukoshi .
Ipapowo , Bhaibheri rine mikaha yenguva .
Somuenzaniso , haritauri chinhu pamusoro pechakaitika mukati mamakore anopfuura 400 akapera pakati pokupera kwaMagwaro echiHebheru , anowanzonzi Testamende Yekare , nokuonekwa kwaJesu .
Uye anenge makore 1 900 akapfuura , chifo apo Bhaibheri rakapedzwa .
Naizvozvo nokuda kworutivi rwuri nani rwamazana amakore 18 , hatina chinyorwa chakafuridzirwa pamusoro pechiKristu .
Ikoku ndiko kunoparira kusava nechokwadi pamusoro pamaKristu okunyepedzera , seadudzwa nomunyori Renwick .
Zvisinei , kuri pachena kuti vanhu vanenge vainamatira kuchiKristu chapakuvamba mumazana ose amakore .
Zvisinei , kune mibvunzo isina kupedzwa ine chokuita nevavariro nouchokwadi hunobvira hwavamwe vanhu vomumakore akapfuura .
Zvakadiniko navatungamiriri veReformation ?
Nokuda kwaizvozvo , zvakadiniko navanhu vakadai saConfucius naMuhammad ?
Kunyange zvazvo masangano orudzidziso azvino uno achigona kutongwa zvakarurama pahwaro hwechibereko chawo , vanhu vamwe navamwe — zvikurukuru kana ivo vari vakafa kare kare — kazhinji kazhinji havangagoni .
Zvisinei , kana munyika itsva yaMwari , kuchifanira kuva kuda kwoMusiki kuti mabhuku enhau anyorwezve — kubatanidza naawo enhau yorudzidziso — kuchava kunobvira .
Ikoku imhaka yorumwe runako rworudzidziso — chipikirwa chokuti vakafa vachamutswa . — Johane 5 : 28 , 29 ; Mabasa 24 : 15 .
Chimbofungidzira mufaro wokuwana mhinduro dzakarurama dzemibvunzo yedu kupfurikidza nokutaura navanhu vakamutswa vakaita chaizvoizvo zvinhu zvatakarava pamusoro pazvo mumabhuku enhau .
Fungidzira kuva anokwanisa kuzadza udzame hwaishaikwa , zvakadai sezita raFarao akafira muGungwa Dzvuku uye uyo akaona madambudziko eEgipita .
Kana chinyorwa chakadaro pane rimwe zuva chichifanira kunyorwa , chichanyorerwa kupa mbiri uye kureverera nokusingagumi muvambi worudzidziso rwechokwadi , Jehovha Mwari .
Hapangagoni kuva nepanikiro yaikoku .
Zvisinei , mubvunzo unosara ndouyu : Uchavamo kuti ugochirava here ?
Kuyemura Hakuna Kukwana
Runako rusingagumi rorudzidziso rwechokwadi harwuwanzooneka zviri nyore sezvo mashoko aCowper , anokorwa mashoko pakuvamba kwenyaya ino , angave anoratidzika kuve anoratidzira kudaro .
Naizvozvo , chinyorwa chokutanga cheZion’s Watch Tower and Herald of Christ’s Presence chakaita cherekedzo inotevera makore 110 akapfuura : “ Zvokwadi , seruva nyoro duku riri murenje roupenyu , rakakomberedzwa uye rinoda kuva rakavhungwa nokukura kunopararira kwamasango echikanganiso .
Kudai waizoriona unofanira kusvinurira nguva dzose .
Kudai waizoona runako rwaro unofanira kufuratira masora echikanganiso namakwenzi okusaziva .
Kudai waizova muridzi waro unofanira kukotama kuti uritore . ”
Kunokarirwa kuti “ Nguva Yemberi Yorudzidziso Pakurangarirwa Kwenguva Yarwo Yakapfuura ” yakabetsera varavi vedu “ kufuratira masora echikanganiso namakwenzi okusaziva ” kuti vanzwisise zvizere zvikuru runako rusingagumi rworudzidziso rwechokwadi .
Asi kunzwisisa hakuna kukwana .
Chirevo chechiChina chakakodzera , chinoti : “ Kudzidzisa kunopinda munzeve asi kwete mumwoyo kwakafanana nezvokudya zvinodyiwa mukurota . ”
Kana tichizobetserwa somunhu oga norunako rusingagumi rworudzidziso rwechokwadi — kwete bedzi chiroto pamusoro parwo — kunokosha kuti zvatinodzidza zvisvike mwoyo wedu , kwete bedzi nzeve dzedu .
Sanorava bhokisi rine musoro unoti “ Kuziva Rudzidziso Rwako Sorwechokwadi Kana Kuti Rwenhema . ”
Ipapo zvibvunze umene , kuti : ‘ Ko zvino ndinobvuma here kuti kana huri umambo hwenyika yose hworudzidziso rwenhema , Voltaire akanga akarurama apo iye akaidza rudzidziso kuti “ muvengi worudzi rwomunhu ” ?
Ko uku kuringa nhau yorudzidziso kwandibetsera kuziva rudzidziso rwechokwadi here , uye ndinoziva munhambo ino yapashure yenhau dzavanhu uko runogona kuwanwa here ?
Kana zvakadaro , ndinoda kuva akafanana nomunhu anorondedzerwa nomurongi wokunyorwa kwamabhuku wechiFrench womuzana ramakore rechi 18 Joseph Joubert , uyo “ anowana makuri mufaro wake nomusengwa wake here ” ? ’
Vose vanopindura kuti hungu kumibvunzo iri pamusoro apa ngavapfuurire kubetserwa nokurava Mukai !
nezvinyorwa zvomubiyayo .
Tingakukumbira kutevera zano rokuchenjera rinogoverwa neZion’s Watch Tower inodudzwa pamusoro apa : “ Usagutsikana neruva rimwe rezvokwadi .
Kudai rimwe rakanga rakaringana kwaizodai kusinazve .
Ramba uchiunganidza , tsvaka akawanda . ”
Hungu , pfuurira kuunganidza , pfuurira kutsvaka — tsvaka rwakawanda rworunako rwusingagumi rworudzidziso rwechokwadi !
[ Bhokisi riri papeji 22 ]
Kuziva Rudzidziso Rwako Sorwechokwadi Kana Kuti Rwenhema
▪ Rudzidziso rwechokwadi runokuchidzira muvanamati varwo chisungo chisingadambuki chorudo nechinzwano chisati chichitapurwa nemiganhu yourudzi .
Rudzidziso rwenhema harukuchidziri rudo rwakadaro .
Panzvimbo pezvo , mukutevedzera Kaini , mitezo yarwo inoenda ndokuurayana muhondo dzamarudzi ose . — 1 Johane 3 : 10 - 12 .
▪ Rudzidziso rwechokwadi runoramba rusitongorina zvamatongerwe enyika zvavanhu uye runotarira kuMusiki kuti apedze zvinetso zvenyika kupfurikidza nehurumende yake yoUmambo .
Rudzidziso rwenhema runotevera muenzaniso waNimirodhi paShongwe yeBhabheri .
Runozvibatanidza rumene nezvamatongerwe enyika , runovimba navanamwari vezvamatongerwe enyika vane nhau dzarwunopindira , uye nokudaro runovanzarika hwaro nokuda kworuparadziko rwarwo rumene . — Dhanieri 2 : 44 ; Johane 18 : 36 ; Jakobho 1 : 27 .
▪ Rudzidziso rwechokwadi runoziva Jehovha saMwari wechokwadi , uyo bedzi anokwanisa kununura mudzvinyiriro .
Rudzidziso rwenhema , rwakadai sorwaishandiswa muEgipita yekare neGirisi , runopa vamwari vengano vazhinji vasina maturo avo vose vasina kodzero . — Isaya 42 : 5 ; 1 VaKorinte 8 : 5 , 6 .
▪ Rudzidziso rwechokwadi runopikira upenyu husingaperi pasi pano mumufarwa .
Rudzidziso rwenhema — somuenzaniso , chiBuddha — chinorangarira upenyu pasi pano kuva chimwe chinhu chisingashuviwi uye sechimwe chinhu chokusunungurwa pachiri munguva yemberi isina chokwadi . — Pisarema 37 : 29 ; Zvakazarurwa 21 : 3 , 4 .
▪ Rudzidziso rwechokwadi , kupfurikidza nebhuku raro dzvene , Bhaibheri , runozadza vanhu nokutenda kusingazununguki ; runovapa tariro ine chipikirwa uye runovakuchidzirira kumabasa erudo rwechokwadi kuna Mwari nomuvakidzani .
Rudzidziso rwenhema , pasinei hapo namabhuku aro matsvene , zvikurukuru harubudiriri mukuita zvinhu izvozvo . — 1 Johane 5 : 3 , 4 .
▪ Rudzidziso rwechokwadi runoratidzirwa navatariri vanozvininipisa .
Rudzidziso rwenhema runocherekedzwa navatungamiriri varwo vane gwinyiro , navane ndangariro yokuzvimirira , avo vanodisa kumonyanisa zvokwadi uye vanotsvaka mhindu yezvamatongerwe enyika kana kuti yenyika . — Mabasa 20 : 28 , 29 ; 1 Petro 5 : 2 , 3 .
▪ Rudzidziso rwechokwadi , nzira yakafanira yokuzviisa pasi paMwari , runoshandisa munondo womudzimu , kwete chaiwoiwo .
Rudzidziso rwenhema , pane rumwe rutivi , runobvumiranisa pane zvisina kufanira dzidziso yechokwadi , runoputsa kusatora rutivi kwechiKristu , uye runoronda itiro hanya dzavanhu kupfuura fariro dzoumwari . — 2 VaKorinte 10 : 3 - 5 .
▪ Rudzidziso rwechokwadi runowana mwoyo yavanhu vasingatendi kukunamatwa kwaMwari wechokwadi .
Rudzidziso rwenhema runopira kumugariro wokutsoropodza , kuzvifungira norusununguko , kutungamirirwa nomufungo , uye kuda nyika . — Ruka 1 : 17 ; 1 VaKorinte 14 : 24 , 25 .
▪ Rudzidziso rwechokwadi , sorunoshandiswa neZvapupu zvaJehovha , ruri kubudirira mumudzimu sezvisakamboitwa nakare kose .
Rudzidziso rwenhema , nguva dzarwo dzakashatiswa neropa riri kutambura nokudya zvisingavaki mumudzimu netsigiro iri kuderera . — Isaya 65 : 13 , 14 .
Chii chiri nguva yemberi yorudzidziso pakurangarirwa kwenguva yarwo yakapfuura ?
Rudzidziso rwenhema harwuna nguva yemberi .
Rusiye !
Tendeukira kurudzidziso rwechokwadi .
Irwo rwuchagara nokusingaperi .
Murangariro weBhaibheri
Dhiabhorosi Aripo Chaizvoizvo Here ?
PAWAIVERI mwana , waitya rima here ?
Zvimwe waifungidzira chinhu chihombe chakavanda kunze kwefafitera renyu , chichimirira kukunakura pana vabereki vako .
Zvino somukuru , wokwanisa kurava mashoko eidi nokufunga nomutoo uno mufungo , kutya kwako kwohuhwana kunoratidzika kuva upenzi .
“ Naizvozvo , ” vamwe vatsoropodzi vanoti , “ huregererei kufamba imwezve nhano ndokuisa Dhiabhorosi muboka rimwe chetero — asati ari chinhu chaichoicho chihombe chokufungidzira kwomwana ? ”
Hakuna Dhiabhorosi chaiyeiye here ?
Ndiko chaikoiko uko rimwe bhuku rorudzidziso rinokusimbisira : “ Bhaibheri harizivi chinhu chihombe chakadaro chouipi ” uye , “ Mumashoko okuti Dhiabhorosi naSatani tine . . . nheyo yechivi nouipi izvo zviri zvomuzvarirwo muvanhu . ”
Kana kuti sokutaura kunoita mudzidzisi we “ Sunday - school ” muUnited States , kuti : “ Vanhu ndivo bedzi vari vanadhiabhorosi . ”
Kwose kunoratidzika kuva kwakapfava here — zvimwe kwakatonyanyopfava ?
Kutsanangura Kuzvibata Kwavanhu
Kana isu vanhu tiri bedzi vanadhiabhorosi , ipapoka neiko tinenge isu tose tichiratidzira itiro hanya nokuda kwegarikano yemhuri yedu ?
Somuenzaniso , savanhu vamwe navamwe vanhu vazhinji vanogovera mhuri dzavo zvokudya ; ivo nomutoo wokuziva havazviisiri vamene muchetura , uye vanodzivisa ngozi dzinotyisidzira muupenyu .
Hapana chinhu choudhiabhorosi pana ikoku !
Asi , apo ivava savanhu vanoitira zvinhu pamwe chete samarudzi , chimwe chinhu chinopinganidza murangariro wavo wegarikano yavo .
Samarudzi , vanorega zvokudya zvakawanda zvichiora panzvimbo pokudyisa vanhu vokumwe vanorumwa nenzara .
Vanoshatsa mhoteredzo yapasi .
Vanoshongedzera kuparadzana — hondo yenyukireya .
Kunoshamisa , kuzvibata kwokuzviparadza !
Ipesvedzeroi inoparira uhu upofu mukuzvibata kwavanhu ?
Indangariro yeboka here ?
Vatungamiriri vashomanene vasina mufungo here ?
Zvamazvirokwazvo zvakawanda zvinobatanidzwa .
Bhaibheri roga bedzi rinoratidzira mumwe munhu uyo “ akapofumadza ndangariro ” ye “ tsika yezvinhu ” yavasingatendi yenyika yose .
Ndianiko ?
“ Uyo anonzi Dhiabhorosi naSatani , uyo ari kunyengedza pasi rose rinogarwa . ”
Anodzora vanhu vakarongwa nomutoo unobudirira zvokuti Bhaibheri rinomuidza kuti “ mwari ” wetsika ino yezvinhu . — 2 VaKorinte 4 : 4 ; Zvakazarurwa 12 : 9 .
Uyu “ mwari ” haazati ari chinhu chihombe chakavanda seri kwefafitera rako .
Asi iye inyanzvi ine simba yezvamatongerwe enyika , chisikwa chomudzimu chisingaoneki , icho , mukuronda kusingabudiriri kwokuputsa ruvimbiko rwaJesu aigona kugovera Jesu umambo huri hwose hwenyika .
Nomutoo unooneka , Satani akanga apa simba rakadaro kuna vamwe iye asati aripa kuna Jesu , nokuti bhuku reBhaibheri raDhanieri rinoziva kuti samakurukota , ngirozi dzakapanduka dzakanga dzagamuchira chiremera paumambo hwenyika — namazita ezviratidziro enzvimbo akadai sokuti “ muchinda wePersia , ” uye “ muchina weGirisi . ” — Dhanieri 10 : 20 , 21 .
Nokudaro , Satani akavaka sangano guru — so “ mubati ushe wenyika ” anooneka no “ mubati ushe wamadhemoni ” asingaoneki .
Iyi zivo , yokuti Dhiabhorosi anotungamirira sangano renyika yose , inotsanangura zvakawanda .
Chikonzero Nei Achitungamirira Sangano
Kungofanana nomutungamiriri woubhinya hwakarongwa angatarisira kushanda kuzhinji kusati kuri kwapamutemo — mirimo , uhure , umbavha , kubhejera , kubhinyaidza , zvichingodaro — iye amene pachake asingazvizivisi kuna vose vari pasi pake , naizvozvo Satani anoshandisa sangano kudzora vanhu vakawanda zvikuru vanopfuura vaangagona iye oga bedzi .
Chii chiri unyanzvi hwake ?
Kunze kwokunetsa vanhu vamwe navamwe , iye namadhemoni ake vanobata vanhu vazhinjisa sokunge kuti ivo vaiva boka ren’ombe .
Hapana dikanwo yokutungamirira munhu mumwe nomumwe iye pachake .
Anongotsausa vashomanene bedzi vari mberi kwebokaro , uye vazhinjisa vachatevera .
Ipapo anobishaira pavatsauki .
Hungu , Dhiabhorosi aripo chaizvoizvo , asi kuzivikanwa kwake hakuna kufanana norudzi rwemifananidzo yatinoona mumakatuni kana kuti rondedzero dzakadzikatidzika dzavafundisi .
Dzakadzikatidzika nhai ?
Hungu , sokucherekedza kwaunoita bhuku rinonzi Satan , A Portrait : “ Kudavira muna Satani kwakava kusina kujeka muzana ramakore rechi 19 , uye vafundisi “ vakatamburira kutsanangura Satani sechimwe chinhu chisati chiri munhu womudzimu chaiye . ”
Ndiani Anotaura Zvokwadi Pamusoro paDhiabhorosi ?
Nzira yamarudzidziso azvino uno yokupanikira icho Bhaibheri rinoreva pamusoro paDhiabhorosi inogutsa chaunga chokudavira zvinhu zvinooneka icho chakava chisina chokwadi pamusoro paMwari amene .
“ Nhasi , ” anodaro Ruth Ansher mubhuku rake rinonzi The Reality of the Devil , “ Dhiabhorosi akatsakatika uye . . . Mwari iye amene akazvivanza . ”
Kupfurikidza nokupanikira murangariro weBhaibheri , “ vazivi ” vorudzidziso vazvino uno vakafuratira rimwe idi rinoita kuti nhau ive yakajeka .
Sokubvuma kwakaita munyori wemitambo weRomania Eugène Ionesco mupepanhau reGermany : “ Nhau haizati yaizonzwisisika kudai yaizosiya rutivi rwoudhemoni . ” — Welt am Sonntag , September 2 , 1979 .
Ko upi noupi ane ushingi hwokutsigira zvokwadi pamusoro pebasa raDhiabhorosi munjodzi yenyika yanhasi here ?
Nomutoo wakajeka , hungu !
Rangarira “ Ziviso Inorwisana naSatani uye inotsigira Jehovha ” yakagamuchirwa nomwoyo wose pakokorodzano muna 1928 .
Yakasimbisira Zvapupu zvaJehovha kudanidzira , sokudanidzira kwehondo mukurwisana nomuvengi womunhu , Satani , kuti hondo huru yeArmagedhoni ichakurumidza kugumisa Satani nesangano rakashata .
Zvamazvirokwazvo , nhau inopupurira kuti Dhiabhorosi muvengi chaiyeiye kuno mumwe nomumwe wedu .
Asi , nomutoo wakajeka , Jehovha Mwari haana kutisiya tiri toga .
Huregererei kudzidza zvakawanda ?
Kunobetsera kuziva muvengi wedu , “ kuti tirege kukurirwa naSatani , nokuti hatizi vasingazivi nezvemano ake . ” — 2 VaKorinte 2 : 11 .
[ Mashoko okukwezva vaverengi ari papeji 30 ]
“ Nhasi Dhiabhorosi akatsakatika uye . . . Mwari iye amene akazvivanza . ”
[ Mufananidzo uri papeji 29 ]
Dhiabhorosi chaiyeiye haana kufanana nemifananidzo yorudzidziso kana kuti rondedzero dzakadzikatidzika dzavafundisi
[ Kwazvakatorwa ]
Gustave Doré
Vechiduku Vanobvunza Kuti . . .
Chii Chiri Kuitika Kumuviri Wangu ?
CHINJO dzinoshamisa dzavamba kuitika mumuviri wangu .
Kunyange zvazvo zvakadaro , zvino chaiye hadzingaratidziki kuva chinhu chipi nechipi kunze kwokuva dzinoshamisa .
Unganzwa wavhiringidzika , wakangaidzika , kana kuti watyisidzirwa nezviri kuitika kwauri .
“ Ndakanga ndisati ndagadzirira chaizvo , ” akadaro mumwe musikana . “ Ndakafunga kuti , Oh , aiwa , ndichigere kuda kuti ikoku kutange kuitika kwandiri . ”
Mumwe mukomana akati : “ Handizati ndichiziva kana ndiri asati ari womuzvarirwo kana kuti womuzvarirwo .
Ndine makore 13 uye chinjo dziri kuitika mumuviri wangu . . .
Ndinonzwa ndakasiana zvomenemene uye ndine ushoma padzimwe nguva uye ndinotya zvomenemene kuti mumwe munhu achandiitira musere . ”
Kunonzwisisika kuti unganzwa nomutoo wakafanana .
Uri kuva neicho mumwe musikana wechiduku akarondedzera senguva apo “ muviri [ wake ] wakatanga kupenga . ”
Asika chingaratidzika kuva “ kupenga ” panguvayo zvomenemene ndichinoitika chenhevedzano chiri kukuchinja kubva muhuhwana kuenda muukuru .
Chinonzi kuyaruka .
Uye pasinei hapo nokuti zita rako rinonzwika kuva rinotyisa , kuyaruka hakuzati kuri hosha , uye hauzati uriwe wokutanga kupfuura nomakuri .
Baba vako naamai vako vakakuita .
Vadzidzi biyako vokuchikoro nedzimwe shamwari dzezera rako zvino vari kuva nakwowo .
Uye iva nechokwadi , uchakurira .
Asika chii chaizvoizvo chiri iyi chinjo iri kukudziridzika inokurira muviri wako ?
Chakavanzika Chokuyaruka
Bhaibheri rinoti paimwe nguva pashure pokunge iye ava namakore 12 okukura , “ Jesu akaenderera mberi . . . mukukura kwomuviri . ”
Hungu , kunyange Jesu Kristu akayaruka .
Mukati mokuyaruka , uchawana nhambo dzokukura kwomuviri nokukudziridzika .
Kuti chii chaizvoizvo chinoparira kuti uku kukura kuitike , kunyange zvazvo zvakadaro , ndichakavanzika chaichoicho , nenji !
Tinoyeuchidzwa nezvomufananidzo waJesu umo iye akataura nezvomurume akadyara mbeu .
Jesu akati : “ Mbeu inomera ndokukura kuva refu , iye haazati achiziva kuti kunoitika sei chaizvoizvo . ”
Nomutoo wakafanana , vanachiremba vanogona kutipa rondedzero isino kutsarukana yechinoitika mukati mokuyaruka .
Paimwe nhambo pakati pamazera amakore eanenge 9 ne 16 , unopinzwa mukuyaruka .
( Zera rinosiana pamunhu nomunhu , uye vasikana vanowanzova negore kana kuti maviri mberi kwokutanga . )
Uropi hwako hunovamba kuita kunokatyamadza kune nhevedzano kupfurikidza nokuvhura tsvurwe dukusa iri pamusoro pomusoro pomukanwa mako inonzi shwanu yetsvurwe inobudisa rute .
Tsvurwe inobudisa rute kunoshanda kupfurikidza nokuita nhume dzemvura dzinonzi mahormone .
Idzodzi dzinofamba nomuropa rako ndokuratidzira mitezo yako yokubereka kuvamba kuita mamwezve mahormone .
Tsukwe dzomukomana pakuvamba dzinobudisa mahormone omunhurume , akadai setestosterone ; zvizvaro zvomusikana , mahormone omunhukadzi , akadai seestrogen .
Ayawo mahormone , anoratidzira dzimwe tsvurwe dzemitezo yokubereka nayo kuvamba kuchinja maonekere aunoita .
Chinjo Dzinowanwa Navasikana
Kana uri musikana , chinhu chokutanga chaunocherekedza kukura kwapashoma napashoma kwamazamu ako .
Mahormone ako anyandura tsvurwe dzako dzoumai kuvamba kukura .
( Idzi tsvurwe dzinobudisa mukaka dzinopa amai mano okuyamwisa vacheche vavo . )
Mahormone ako anonyandurawo kuitwa kwamafuta , ayo anoumba mazamu ako .
Mafuta achaiswawo muhudyu dzako , zvidya , namagaro .
Uchawedzera uremu uye ungawana wedzero yokukura kunokurumidza .
Kunyange vasikana vazhinjisa vachigamuchira idzi chinjo dzomuviri , handi vasikana vose vanodzigamuchira dzose .
Somuenzaniso , vhudzi romumaoko ako , makumbo , uye hapwa ringava gobvu uye rakasviba .
Zvino , mune dzimwe nyika , vhudzi rakadaro romuviri ringava rinorangarirwa kuva risiroukadzi kana kuti risi rechitayera .
Pasinei hapo nefashoni , chiratidziro chakanaka chokuti uri kupinda muukadzi .
Imwe chinjo isingagamuchirwi ingava mubato unowedzera wetsvurwe dzako dzedikita — uchadikitira zvikuru .
Gwema rinova pamwe chete nako ringakukangaidza .
Asi kana uchigeza kazhinji kazhinji uye uchipfeka zvipeko zvakachena , kazhinji zvinetso zvegwema rakashata hazviwanzovapo .
Dzimwe pwere dzinosarudzawo kushandisa zvizoro zvinonhuwira sechimwe chitaviridziro chegwema .
Kumwe kukura kumene kwomunhu kunobatanidza kumera vhudzi pamitezo yako yokubereka nayo .
Irori rinonzi vhudzi rapachinena .
Kana usati waziviswa pachine nguva mberi pamusoro paro , ungariwana kuva riya rinoti tyisei .
Asi nderomuzvarirwo nomutoo wakarurama uye hapana chinhu chokukangaidzika pamusoro pacho .
Kuyaruka kunganyandurawo icho The New Teenage Body Book rakaidza kuti “ itiro hanya yokutanga [ chitarisiko ] pakati pavechiduku ” — zvinetso zvorukanda .
Chinjo dzokushanda kwomuviri wako dzinowanzoparira rukanda ruzerwe namafuta zvikuru .
Mburwa kana kuti miromo mitema zvinobuda .
( Mukuwirirana neimwe nzvero , zvinetso zvemburwa zvinoonesa nhamo inenge 90 muzana yavechiduku vakaverengwa ! )
Sezvineiwo , chinetso chacho chinogona kuwanzova chinodzorwa netarisiro yakanaka yorukanda . — Ona nyaya inoti “ Can’t I Do Something About My Acne ? ”
yakabuda muna Mukai !
wechiNgezi , chinyorwa chaFebruary 22 , 1987 .
Chinjo Dzinowana Vakomana
Kana uri mukomana , tapuro dzokutanga dzokuyaruka hadzizati dzichizooneka sedzomusikana .
Gadziriro yadzo yokubereka zvainovamba kushanda , mitezo yako yokubereka nayo pashoma napashoma inokudziridzika .
Vhudzi rinovamba kumera pamitezo yako yokubereka nayo .
Zvakare , ikoku ndokwomuzvarirwo nomutoo wakakwana .
Panguva imwe cheteyo , ungawana kurumidzo mukukura .
Mafuta netsandanyama zvinowedzera kumuviri wako .
Unova akagwinya naakasimba , mapfudzi ako anopamhama .
Chimiro chomuviri wako pashoma napashoma chinoderera pakuva chakafanana nechomwana uye chinova chakafanana zvikuru nechomurume muchitarisiko .
Imwe chinjo inofadza inobatanidza kumera kwevhudzi mumakumbo ako , chipfuva , chiso , nomuhapwa dzako .
Ikoku kunonyandurwawo netestosterone .
Bhuku rinonzi Changing Bodies , Changing Lives , rakanyorwa naRuth Bell , rinonokora mashoko imwe pwere ichiti : “ Apo ini ndakanga ndava namakore gumi namana ndakafamba - famba kwamavhiki maviri neiyi tsvina pamuromo wangu wapamusoro .
Ndakaramba ndichiedza kuigeza asi haizati yaizogezeka .
Ipapo ndakaitarira chaizvoizvo ndokuona kuti yakanga iri usopo . ”
Gara zviya , kuti ivhudzi rakadini romuviri raunoguma wava naro hakuna chokuita nokuti uri murume akasimba zvakadini ; inongova bedzi nhau yokugara nhaka .
Namamwe mashoko , kana baba vako vaiva nechipfuva chine vhudzi , bviro dzakasimba ndedzokuti iwe uchavawo naro .
Kumwe cheteko kunodarowo nevhudzi rechiso .
Kunyange zvazvo zvakadaro , rinowanzosamera kutozosvikira kukupera kwamakore ako owechiduku kana kuti mukuvamba mamakore 20 , kuti iwe ugogaroveura ndebvu .
Uchava nenhambo dzako dzokukangaidzika , zvechokwadi .
Vanakomana vanowanawo kuti tsvurwe dzavo dzedikita dzinosimudzira mubato wadzo .
Zvikurukuru ungatove anoda kuve anoitira hanya shambidziko yako umene kuti ugodzivisa zvinetso zvegwema .
Iwewo ungawana chirwere chemburwa nokuda kworukanda ruzerwe namafuta .
Mukati mamakore ako apakati owechiduku , doriro rako rinokudziridzika ; ngoyi dzako dzokutaura dzichakobvumara ndokureba .
Somuuyo , inzwi rako richakobvumara .
Vamwe vakomana vanowana chinjo inoshamisa yokukurumidza kubva painzwi rakakwirira kuenda kuinzwi rakati kobvumarei .
Asi kana vari vamwe , inzwi rinochinja pashoma napashoma kwenhambo refu inotambudza yamavhiki kana kuti mwedzi .
Zvimiro zvenzwi zvamazembera , zvakakobvumara zvinogurwa nokujwiririka kunodukupisa nokukwanguka .
Faranuka , kunyange zvazvo zvikadaro .
Inzwi rako richaserera munguva yakafanira .
Kuri zvino , kana ukagona kuzviseka iwe umene , unobetserwa kudukupisa kangaidziko .
Kukura Kunoisvokosha
Kukura kunoshamisa uye kunofadza !
Kunogonawo kuva kunokangaidza nokunotyisa .
Chimwe chinhu ndechechokwadi : Haungagoni kukurumidzisa kana kuti kunonozetsa kuitika kwokukura .
Naizvozvo panzvimbo pokugamuchira chinjo dzinoparirwa nokuyaruka noutsinye nokutya , shamisika nadzo , dzigamuchire nomutsa — uye nepfungwa yokufara .
Ziva kuti kuyaruka hakuzati kuri muuyo womugumo asi kunongova bedzi rutivi .
Apo chinetso chokuyaruka chinenge chapera , uchabuda somurume akura zvizere kana kuti mukadzi !
Usatongokanganwa , kunyange zvakadaro , kuti kukura kwako kunoisvokosha kunobatanidza , kusati kuri urefu hwako , chimiro , kana kuti mativi echiso , asi kukura kwako somunhu — mundangariro , mupfungwa , uye mumudzimu .
Muapostora Pauro akati : “ Apo ini ndakanga ndiri mucheche , ndaisiwanzotaura somucheche , kufunga somucheche , kurangarira somucheche ; asi zvino zvandava murume , ndakarega miitiro yomucheche . ”
Hakuzati kwakaringana kuratidzika somukuru .
Unofanira kudzidza pashoma napashoma kuita , kutaura , uye kufunga somukuru .
Rega kuva anoitira hanya zvikuru chiri kuitika kumuviri wako zvokuti unokanganwa kutarisira “ munhu womukati . ” — 2 VaKorinte 4 : 16 , The Jerusalem Bible .
Zvakare , mamwe mativi okuyaruka angava anotambudza zvikurukuru .
Mabatire auchaita nawo achava nyaya yomuzvinyorwa zvinotevera .
[ Mufananidzo uri papeji 13 ]
Kurumidzo dzokukura dzinoita kuti maoko amabhachi anyanyopfupika
Kakavadzano Yekare - kare Nehama Dzomuroorano
“ HANDINGAGONI kushivirira kuona chiso chenyu ! ”
Fujiko akajwiririkira vamwene vake , Tomiko .
Fujiko akanga aneta nokuva anorairwa pose pose .
Kunyange zvazvo akanga akwanisa kuramba akaterama pachiso , akanga achirarama mushungu .
“ Ndainzwa kushatirwa mukati mangu , ” iye anodaro .
“ Ndakanga ndisati ndirini .
Handati ndaigona kushivirira kurarama nenzira iyeyo zuva riri rose . ”
Mumwe muchembere anogara oga bedzi muJapan anoti : “ Ndakasiiwa nomwanakomana wangu nomudzimai wake .
Zvino handichafanira kunetsekana pamusoro pavamwe , uye ndinorarama sezvandinoda , asi ndinonzwa ushoma apo zuva rinonyura . ”
Kakavadzano yekare - kare pakati pavamwene nomuroora ndeyavose .
“ Nomutoo wokuzvidemba , ” anotaura kudaro Dulcie Boling , mupepetinhau wamagazini yomuAustralia , “ vamwe vakadzi nguva dzose vachava vane godo nomuroora wavo . . . .
Hapana chaunogona kuita , kunze kwokutsungirira pasina kunyunyuta . ”
MuMabvazuva , kunotova nengano dzechembere dzinosiiwa mumakomo , chiito chinoparirwa navaroora vadzo .
Nhasi , iyi kakavadzano yakaoma zvikuru kupinda nakare kose .
Mukuwirirana nezviverengero , nduramo iri kuwedzera , mhuri dziri kuva shoma , uye mukaha pakati pemwero wenzufu dzavarume navakadzi uri kukura .
Chii chave chiri muuyo ?
Vakadzi vakawanda zvavanorarama kupinda mumakore avo omuma 70 nomuma 80 , kakavadzano pakati pavamwene navaroora vavo yave nhangemutange inorwadza , kwete nhangemutange yamamita 100 yayaichimbova .
Ko Vakweguru Vanodei ?
Pasinei hapo nekakavadzano dzakadaro , vabereki vakwegura vanoda kutarisirwa sei kana vane chisarudzo ?
“ Kwamakore ane makumi maviri akapfuura , ” anodaro Jacob S .
Siegel naCynthia M .
Taeuber , vanzveri musayenzi yokunyora huwandu hwamarudzi avanhu , “ vose vari vaviri varume navakadzi vakanga vakakombamira zviduku zvikuru kukurarama navamwe vanhu kana ivo vakanga vasichinazve mukwanyina . ”
Elaine M .
Brody , aichimbova mutarisiri weBato raMabasa Avanhu , anowedzera kuti muUnited States , “ kurarama wakaparadzana nehama dzako dzokunyama igadziriro inodiwa pakati pavakweguru . ”
Kazhinji kazhinji , vana vavo vanogara pedyopo , vachishanyira , nokuvatarisira .
VokuMabvazuva vanokuda neimwe nzira .
Mukuwirirana nenzvero yamarudzi ose yakaitwa neSangano Rokutarisira Nokutsinhiranisa muJapan , voruzhinjisa vavakweguru vomuJapan neThailand vanoda kugara nehama dzavo .
Nzvero yakawana kuti 61 muzana yavakweguru muThailand uye 51 muzana muJapan inoita kudaro chaizvoizvo .
Chokwadika , ichi chisarudzo ndechavosewo muMadokero .
Vabereki vakwegura zvikuru kana kuti ndoda vanowanzogara navana vavo .
MuFrance ndokwavose kuna avo vane makore anopfuura 75 okukura vanorarama pashure porufu rwavakwanyina vavo kuti vagare nomumwe wavana vavo .
Kugamuchira Zvikonzero Zvinorwisa Nezvinopokanidza
Apo zvizvarwa zviviri kana kuti zvitatu zvinosarudza kugara muimba imwe chete , pane , chokwadika , zvimuko zvakati kuti .
Vakweguru vanonzwa vakakotsekana zvikuru uye vane ushoma huduku .
Chizvarwa chiduku chinogona kudzidza muchinoitika chavakweguru , uyewo pane betsero dzomugariro wemari .
Kuno rumwe rutivi , kugara pamwe chete kunogona kuparira ukama hwakatomonyana navehama dzomuroorano .
Somuenzaniso , muJapan , umo vabereki vakwegura mugamuchidzanwa vanogara nomwanakomana wedangwe nemhuri yake , kakavadzano pakati pavamwene navaroora inozivikanwa navose .
Kana ukanangana nomugariro wakadaro , ungaiteiko ?
Mubhuku rake rinonzi America’s Older Population , Paul E .
Zopf , Jr . , purofesa woruzivo rwamagariro avanhu wapaGuilford College , anoti : “ Mhuri inoparirawo kakavadzano nebanza rokutarisirwa kwekakavadzano .
Mano okudzora kakavadzano nokubatira pamwe nomutoo unobudirira nemitezo yakwegura ungava unyanzvi hunopinda muukama hwumwe . ”
Naizvozvo shandisa murangariro wakanaka wenhauyo .
Kana ukadzidza kudzora kakavadzano dzemhuri , zvimwe ungava anounyanzi zvikuru pakutarisira migariro mimwe yakakombawo .
Ugamuchire sedenho , uye uchava munhu ari nani zvikuru nokuda kwayo .
Ngatinzverei zvinetso zvokugara nehama dzomuroorano ndokuona kuti zvinetso zvakadaro zvinogona kubatwa nazvo sei murubudiriro .
Uye kunyange kana usati uchigara panguva ino mugadziriro yakadaro , unogonawo kubetserekana nokurangarira nheyo dzinobatanidzwa .
[ Bhokisi riri papeji 4 ]
Vabereki Vakawanda Kupinda Vana
Zvino , kwenguva yokutanga munhau , mukuwirirana naSamuel Preston nyanzvi yokunyora huwandu hwamarudzi avanhu , vanyakurooranawo zvavo vana vabereki vakawanda vanopfuura vana .
Nhau inonangana navazhinji vavananyakuroorana ndeyokuti vangadzikamisa sei mitoro yokutarisira mapoka maviri avabereki .
Chii Chinoparira Chinetso ?
“ MUNYU wakanyanyowandisa hauna kunakira mhuri ! ”
vanozivisa kudaro vamwene .
“ Asika zvokudya hazvinokuibva zvakanaka zvikuru uye hazvinakidzi ! ” anosimbirira kudaro muroora .
Adonhedzera mutsunhwa womunyu apo vamwene vanorinza gotsi .
Mumwe nomumwe achiedza kuita nenzira yake , vose vari vaviri vanoguma nokudya zvokudya izvo mumwe nomumwe wavo asingafarikanyi .
Asika miuyo yacho ingava yakakomba zvikuru kupinda ikoko .
Kusawirirana nehama dzomuroorano kungaparira parapatiko yendangariro nomufungo zvinogara kwamakore .
Kuna vazhinji , urwu rudzi rwekakavadzano rwunoratidzika kuva rwusingadzivisiki .
“ Pasinei hapo nokuti mhuri ingaratidzika kuva inosanowirirana sei , panosungirwa kuva nokusawirirana pakati pavamwene nomuroora wavo , ” anonyora kudaro Dr .
Shigeta Saito , sachigaro weJapan Mental Hospital Association .
Asi chinetso hachina kuganhurirwa navokuMabvazuva .
Munyori waMukai !
womuItaly anoshuma kuti “ tsika yokuroora ndokutamira kundogara navabereki vomwenga kana kuti vechikomba kwakaparira zvinetso mumhuri zhinji , uye vazhinji vavakadzi vaduku vanotambura nokuda kwechimiro chekazhinji kazhinji chokupindira nokuraira kwavamwene vavo . ”
Munyika dzakwose kuri kuviri kuMabvazuva nokuMadokero , mapepanhau namagazini azerwe nezvikamu zvepangiro dzomunhu oga zvinobata nekakavadzano nehama dzomuroorano .
Chii , ipapoka , chingaparira zvinetso ?
Ndianiko Anoita Zvisarudzo ?
Apo vakadzi vaviri vanobikira muimba imwe cheteyo yokubikira , nhau inowanzova yokuti : Ndianiko anoita zvisarudzo ?
“ Zvatinoda zvedu nemifungo zvinosiana , uye ndaivhiringidzika nguva iri yose apo kusawirirana kunomuka , ” anodaro mumwe mukadzi akagara navamwene vake kwaanopfuura makore 12 .
“ Kwamakore gumi okutanga , tairwisana pamusoro potunhau tuduku , ” anobvuma kudaro mumwe muroora .
Kusawirirana kungamuka pamusoro pezvinhu zviduku zvakadai samananikirwe ehembe pamutariko .
Kunyange kana vakadzi vasati vachigara muimba imwe cheteyo , mugariro ungava unonetsa .
Vamwene vanoshanya vanoita tsinhiro dzakadai sokuti , “ Mwanakomana wangu haazati achida kuti nyama yake ibikwe nenzira iyeyo , ” kungaparira kutsamwa kwenduramo kwakakomba .
Kwose kunowira pakuti zvisarudzoi zvinoitwa naani uye nokuda kwaani .
Achinongedzera kunhau iyi , Takako Sodei , mubetseri wapurofesa wokuumba musha paOchanomizu Women’s University anoti : “ Kunyange munhu achigara nomwanakomana nomuroora kana kuti nomwanasikana nomukuwasha , kwakaomera imba kuriritira vadzimai vaviri vanokwikwidzana nokuda kwoudzori .
Kuri madikanwa kuva nenzvimbo yokugara yakaparadzana kana kuti gadziridzo mumugariro wacho ndokuita kuti mumwe ave mutarisiri womusha uye mumwe wacho mutarisiri muduku mumusha . ”
Zvizvarwa zviviri zvinofanira kusvika pawirirano ino mufungo yakavakirwa pamugariro wokunyama nowendangariro womukuru noruzivo rwokuzviwanira , kana kuti wokushaikwa kworuzivo rwokuzviwanira , womuduku .
Nhau Yokuva Woga
Apo zvizvarwa zviviri kana kuti zvinopfuura zvinogara muimba imwe cheteyo , mitezo yemhuri inofanira kurashikirwa nokuva voga kutambanuko yakati kuti .
Zvisinei , muna ikoku , mutezo mumwe nomumwe sezvinobvira unofanira kuva nomupimo wakasiana .
Vanyakuroorana vechiduku vangashuva havo kuva vari voga zvikuru , apo vakweguru vangada ushamwaridzani hwakawanda .
Somuenzaniso , mumwe muroora anogara pedyo neTokyo akarangarira kuti vamwene vake vaivhozhokera kuva voga kwavanyakuroorana .
Kwaidaro sei ?
Kupfurikidza nokuendesa zvipfeko zvavo vamene zvakasukwa zvake nezvomurume wake , kuzvipeta , ndokuzvirongedza .
Iye haana kukurangarira kuva kwakafanira kuti vamwene vake vavaitire izvi zvinhu zvavo vamene .
Kuno rumwe rutivi , vamwene vake , Tokiko , vakatambudzika apo muroora wavo , mukutsvaira imba , akarasha zvinhu izvo Tokiko akanga achengeta kwamakore mazhinji .
Kuvhozhokerakwo kuva voga kunogona kuva kunonyanyisa .
Tom nomudzimai wake , avo vaitarisira amai vakwegura vaTom , vaikangaidzwa nokupinda kwavo mukamuri ravo rokurara pakati pousiku .
Chii chaiva chikonzero chavo ?
“ Ndaida kuona kana Tom akanga ari wadi , ” vakadaro amai .
Chinetsocho hachina kugadzikiswa kutozosvikira ivo vatamira muchivako chenhurikidzwa mbiri uye amai vairambidzwa kukwira muimba yapamusoro .
Kunyange zvazvo zvakadaro , mumhuri zhinji kunoitika apo chizvarwa chechitatu chinouya kuti zvinetso zvinokudziridzika chaizvoizvo .
Kubata Navana
Mumazuva ano , kwakarovedzeka kuna amai vechiduku kunzvera mabhuku akasiana - siana nokuda kwepangiro pamusoro petarisirwo yavana .
Kuno rumwe rutivi , mbuya , namakore avo oruzivo rwokuzviwanira mukurovedzwa kwavana , nomutoo womuzvarirwo vanonzwa kuti ivo ndivo vanokwaniriswa kupa pangiro .
Zvisinei , pangiro iyeyo inowanzorangarirwa setsoropodzo , uye kakavadzano inomuka .
Takako aitofanira kubata neichi chinetso apo iye airanga mwanakomana wake muduku .
Amai vomurume wake uye mbuya vakamhanyira mukamuri rake kundomudzivisa , vachidanidzira kunyange nenzwi guru zvikuru kupinda mwana ari kuchema .
Achinzwa atyisidzirwa , Takako akarega kuranga mwanakomana wake .
Gare gare , achiziva ukoshi hwokugovera rovedzo , akasarudza kutangazve rovedzo yakadaro . — Zvirevo 23 : 13 ; VaHebheru 12 : 11 .
Vamwe amai vanogara muYokohama vaikakavadzanawo navamwene vavo pashure pokunge vana vaberekwa .
Amai vaishatirirwa kuti mbuya vaipa vana zvokudyira - dyira pakati pezvokudya zvokuti ivo vaitova vatonyanyoguta zvokusagona kudya zvokudya zvavo .
Achitsinhira pamusoro peichi chinetso , Dr .
Saito anoti : “ [ Vanambuya ] vanopa zviwitsi nemvumiro kuvazukuru vavo .
Vanonyanyisa kugutsa zvishuvo zvoudyire zvepwere .
Munguva pfupi , vanoshatsa vazukuru nokusingaperi . ”
Iye anopangira kuti vanamai vaduku vajekese kuti havasati vachizobvumira pamusoro perovedzo yavana .
Kupitsirana Nokuda Kwechidakadaka
Mune iyi kakavadzano pakati pavamwene nomuroora , pane chimwe chinhu chokusava nomufungo zvikuru chinobate basa .
“ Kutaura mumufungo , ” anotsanangura kudaro Dr .
Saito , “ amai vanorangarira kuti muroora akavabvutira mwanakomana wavo .
Chokwadi , ivo havazati vachitaura chaizvo mufungo wakadaro , sezvo ikoku kuri kwohuhwana zvikurusa .
Asi , nechomukati , mufungo wokuva vakabirwa chidakadaka chomwanakomana wavo wakasimba zvikurukuru mavari . ”
Muuyo ndiwo ukama hunotambura , kana asati ari mapitse chaiwoiwo pakati pohuviri hwavo .
Iyi kombamiro inoratidzika kuva inokudziridzika sezvo mwero wemhuri unoderera .
Navana vashomanene zvikuru vokutarisira , amai vanonzwa vari pedyo zvikuru nomwanakomana wavo .
Pashure pamakore mazhinji okugara nomwanakomana wavo , vanosanoziva zvaanoda nezvaasingadi .
Kunyange zvazvo mwenga mutsva achishuva kufadza murume wake , anoshaiwa iyi zivo chaiyoiyo , zvimwe pakutanga .
Mudzimu wamakwikwi nokudaro ungasatana kukudziridzika , vamwene nomuroora vachipitsirana nokuda kwezvidakadaka zvomurume mumwe cheteyo .
Chinjo Yengwavaira
Mumazuva ekare muJapan pasi pouzivi hwaConfucius , apo kakavadzano dzakadaro dzomumhuri dzaiitika , muroora aidzoserwa — aichatanurwa .
Uye iwowu ndiwo waiva mugumo wenhau yacho .
Zvisinei , nhasi mugariro wacho wasiana .
Chifo cheHondo yeNyika II , chizvarwa chiduku chakatora udzori hwechikwama chemhuri , uye chizvarwa chekare chiri kurasikirwa nepesvedzero yacho nechiremera .
Pashoma napashoma , mugariro wacho wakachinja .
Zvino vabereki vakwegura vari kusiiwa muzvipatara nomumasangano anochengeta vakweguru .
Haiwa kunosuruvarisa sei kuona uyu mugariro munzanga umo ruremekedzo nokuda kwavakweguru rwaichimbova muitiro !
Kombamiro yokurasha vakweguru inogona kuchinjwa sei ?
Pane nzira ipi neipi here yokuti vakadzi vaviri vararame panguva imwe cheteyo murugare muimba imwe chete ?
[ Mufananidzo uri papeji 7 ]
Bvumirano ine mufungo inofanira kusvikwa pamusoro pokuti ndiani anofanira kuita zvisarudzo
Kufarikanya Ukama Hwoushamwari Hwehama Dzomuroorano
FUJIKO , muroora ane shungu adudzwa munyaya yokutanga , pakupesvedzera murume wake kutama muimba yababa vake ndokupinda muimba imwe yavakavakidzana nayo .
Asi zvinhu hazvina kuvandudzika zvikuru .
Vhiringidzo inoitwa nehama dzomuroorano dzake yakapfuurira uye kupererwa nezano kwake kwakapfuurira .
Ipapo pane rimwe zuva muenzi akamushanyira .
Shanyo iyeyo yakatanga Fujiko kuchinja panzira yakaguma nohunhu hwakachinja , uye iyoyi yakavandudza ukama hwake navamwe .
Akavamba kufunda Bhaibheri neZvapupu zvaJehovha .
Mukufambira mberi kwenguva , chimiro chake chendangariro chakachinja zvikuru kwazvo zvokuti sezawani wake vakada kupinda fundodzo kuti vazvionere ivo vamene kuti ‘ rwakanga rwuri rudzii rworudzidziso rwakanga rwachinja zvikuru hunhu hwake . ’
Kuziva Chisungo Chitsva
Bhaibheri rinopa mufananidzo wakajeka wegadziriro yapaMagwaro yeroorano .
Pashure pokunge Mwari asika vaviri vokutanga vohunhu ndokuvaisa pamwe chete , iye akagadza nheyo inotevera : “ Murume achasiya baba vake naamai vake uye iye achanamatira kumudzimai wake uye ivo vanofanira kuva nyama imwe . ”
Naizvozvo vanyakuroorana vatsva vanofanira kuziva kuti ivo vapinda muchisungo chitsva .
Vanofanira zvino kunamatirana semhuri inozvimirira kunyange zvazvo ivo vangave vachigara nehama dzavo dzomuroorano .
Zvisinei , kusiya baba naamai hakuzati kuchireva kuti vana apo ivo vanoroora vanogona kutendeutsira makotsi avo pana vabereki vavo uye kuti ivo havazati vachadazve kuvaremekedza nokuvakudza .
“ Usazvidza amai vako nemhaka bedzi yokuti ivo vachembera , ” rinoraira kudaro Bhaibheri .
Asika , neroorano , pane gadziridzo muukama .
Chero bedzi mutezo mumwe nomumwe wemhuri uchisanorangarira iyoyi , vanyakuroorana vechiduku vanogona kubetserekana noruzivo rwokuzviwanira nouchenjeri hwavabereki .
Timotio , jaya rine mukurumbira wakanaka iro muapostora Pauro akaenda naro panzendo dzake dzoushumiri , akarerwa naamai vake vechiJudha , Juniki .
Zvisinei , ambuya vake Roisi sezvinooneka vakavawo nebetsero kuumba upenyu hwake .
Ikoku hakuzati kuri kureva kuti vanambuya vane maruramiro okupindira mukurovedzwa kwavana ndokugadza mipimo yakasiana neyeyo yavabereki .
Pane mutoo wakakodzera umo chizvarwa chekare chinogona kubetsera vechiduku mukurovedzwa kwavana . — Tito 2 : 3 - 5 .
“ Mukadzi Wakachenjera Zvamazvirokwazvo ”
Kana zvizvarwa zviviri zvichizobatira pamwe munhau yakakomba yakadai sokurovedza vana , vose vari vaviri vanofanira kuita muuchenjeri .
“ Mukadzi akachenjera zvamazvirokwazvo akavaka imba yake , ” chinodaro chirevo cheBhaibheri , “ asi benzi rinoikoromora namaoko aro rimene . ”
Ko mukadzi anogona sei kuvaka imba yake ?
Tomiko anotaura kuti yakanga iri kurukurirano yakamubetsera kubatanidza ukama hwake nomuroora wake , Fujiko .
“ Uko kusina kurukurirano yapachivande kune kukangaidzika kwerongedzero , ” rinozanura kudaro Bhaibheri . — Zvirevo 15 : 22 .
Kurukurirano haizati ichireva kutaura kwokusachenjera chinhu chiri chose chiri mundangariro mako pasina rangariro nokuda kwokunzwa kwavamwe .
Hepano panoshanda uchenjeri .
“ Munhu akachenjera achateerera ” izvo vamwe vanotaura .
Padzimwe nguva hama dzako dzomuroorano dzingava nechimwe chinhu chokutaura , asi dzichizengurira kutaura idzo dzimene .
Cherekedza , uye ‘ budisa mifungo yadzo . ’
Ipapo ‘ fungisisa ’ usati wataura . — Zvirevo 1 : 5 ; 15 : 28 ; 20 : 5 .
Kuziva nguva yokutaura kunokosha zvikuru .
“ Shoko rinotaurwa panguva yakarurama nokuda kwaro rakafanana namaapuro endarama ari mundiro yesirvheri , ” chinodaro chirevo cheBhaibheri .
Tokiko nomuroora wake vanotaura kuti vanomirira kutosvikira panguva yakarurama vasati vataura mifungo ingatsautsira mumwe munzira isino kururama .
“ Ndinoedza kufunga ndisati ndataura apo ndinoda kuratidzira chimwe chinhu kumuroora wangu , ” anodaro Tokiko .
“ Ndinochengeta mapfundo acho mundangariro mangu ndokutaura apo iye anenge ari muchimiro chendangariro chakanaka uye asina nzara .
Unoonaka , kuri nyore kutsamwiswa apo unenge une nzara . ”
Mukadzi akachenjera acharega kutaura zvakashata nezvehama dzake dzomuroorano .
“ Kunyange tiri vana amwene kana kuti varoora , tinofanira kuva vanoziva kuti zvakashata zvipi nezvipi zvatinotaura nezvomumwe munhu , pakupedzisira zvichava zvinozivikanwa kwavari , ” anodaro Sumie Tanaka , munyori weJapan uyo akagara navamwene vake kwamakore 30 .
Kupfuurezvo , iye anoreverera kusanotaura zvakanaka nezvehama dzomuroorano nomutoo wakananga uye nomutoo usakananga .
Zvakadiniko , kana hama dzako dzomuroorano dzisingadavidzi kunhamburiko dzako ?
Iva Anokanganwira
Zvinetso zvakakomba pakati pehama dzomuroorano zvinowanzoparirwa nezvinhu zvisati zvaizoparira chinetso kudai zvaizoitwa kana kuti zvaizotaurwa nomumwe munhuwo zvake .
Sezvo isu tose tisina kukwana uye “ tichigumburwa mushoko , ” padzimwe nguva tinga‘taura nokusava nomufungo senokubaya kwomunondo . ’
Asika , kuchenjera kusatsamwiswa neshoko riri rose rokusava nomufungo .
Avo vakakurira zvinetso zvehama dzomuroorano vakatetekera zano reBhaibheri , rinoti : “ Pfuurirai kuregererana nokukanganwirana norusununguko kana mumwe munhu ane chisakiso chokugurukutira mumwe . ”
Chokwadi , kungava kusi nyore kuregerera hama dzako dzomuroorano ndokuvakanganwira , zvikurukuru apo pane chisakiso chokugurukuta .
Asi chikonzero chakasimba chokuita kudaro isimbisiro yokuti kupfurikidza nakwo tichawana kanganwiro inobva kuna Mwari iye amene nokuda kwemhosho dzedu . — Mateo 6 : 14 , 15 .
Kunyange munyika dzokuMabvazuva , uko mugamuchidzanwa vanhu vanotevera chiBuddha , chiTao , chiConfucius , uye chiShinto , kuna vazhinji vakafunda Bhaibheri uye vakasvika pakunzwisisa zvokwadi pamusoro poMusiki ane tsitsi .
Nzwisiso yakadaro yakavabetsera kukurira kunoratidzika kuva kunzwa kweshungu kusingadzoreki .
“ Rudo Harutongokundikani ”
Ukama hunofadza hwehama dzomuroorano hunoda nheyo yechokwadi .
Kubetsera hama yomuroorano yakwegura kana kuti inorwara nokuda kwepfungwa yomusengwa hakuzati kuchibetsera nokuda kwoukama hwakanakisisa .
Haruko akaziva ikoko apo vamwene vake vakanga vachifa negomarara .
Aipedza nguva yakawanda yezuva rake ari kuchipatara achitarisira vamwene vake , uye mukuwedzera , aitarisira mhuri yake amene .
Akanga ari muchinetso chakakura zvikuru zvokuti iye pakupedzisira akarashikirwa nevhudzi rake zhinjisa .
Rimwe zuva achicheka nzara dzavamwene vake , iye nomutoo usati uri wamaune akavacheka .
“ Hauzati uchinditarisira zvomenemene ! ” vakataura kudaro vamwene .
Akatyamadzwa namashoko iwawo okusaonga , Haruko haati aigona kudzivisa misodzi yake .
Ipapo iye akaziva kuti mashokowo akuvadza zvikuru kwazvo nokuti iye akanga achiitira chinhu chiri chose vamwene vake nepfungwa yomusengwa .
Iye akasarudza kurega simba rinosunda nokuda kwebasa rake richiva riri rorudo .
Ikoku kwakamugonesa kukurira shungu dzake uye kwakaguma noukama hwakadzorerwa kuna vamwene vake kutozosvikira ivo vafa .
Zvamazvirokwazvo , rudo runorondedzerwa muBhaibheri ndiro chinhu chikuru chokunyaradza kusawirirana kwemhuri .
Rava izvo muapostora Pauro akataura pamusoro pazvo , ndokuona kana usati uchibvumirana nazvo .
“ Rudo rune mwoyo murefu uye rune mutsa , ” akanyora kudaro .
“ Rudo harune godo , haruzvikudzi , haruzvitutumadzi , haruzati ruchiita nomutoo usina kufanira , haruzati ruchizvitsvakira fariro dzarwo rumene , harutsamwiswi . Harurangariri zvakashata .
Harufariri zvisino kururama , asi runofarira zvokwadi .
Runotsungirira zvinhu zvose , runodavira zvinhu zvose , runokarira zvinhu zvose , runotsungirira zvinhu zvose . ”
Hakuzatiwo kuchishamisa kuti Pauro anowedzera , kuti : “ Rudo harutongokundikani . ”
Unogona sei kukudziridza rudo rwakadaro ?
Bhaibheri rinoronga “ rudo ” sorutivi rwe “ chibereko ” chomudzimu waMwari .
Nokudaro , mukuwedzera kunhamburiko dzako umene , kuri madikanwa kuva nomudzimu waMwari kana uchizokudziridza urwu rudzi rworudo .
Kupfuurirazve , unogona kukumbira Jehovha , Mwari weBhaibheri , kukubetsera kuwedzera rudo rwakafanana norwake kuhunhu hwako .
Chokwadika , ikoku kose kunoda kuti udzidze pamusoro pake kupfurikidza nokufunda Shoko rake , Bhaibheri .
Zvapupu zvaJehovha zvichava zvinofara zvikurusa kukubetsera , sezvazvakaita Fujiko navamwe vazhinji .
Sezvaunoshandisa zvaunodzidza muBhaibheri , uchawana kuti ukama hwako naMwari hahuzati huchizokuvadzika bedzi asi ukama hwako naMwari nomunhu ari wose ari pauri huchadarowo , kubatanidza nehama dzako dzomuroorano .
Uchawana izvo Bhaibheri rinopikira , ndiko kuti , “ rugare rwaMwari runopfuura mufungo wose . ” — VaFiripi 4 : 6 , 7 .
Fujiko navamwe vadudzwa munyaya dzino vakasvika pakufarikanya rugare rwakadaro — unogonawo kudaro .
Hungu , kupfurikidza nokuvimba naJehovha Mwari nokutevera zano reShoko rake , Bhaibheri , iwewo unogona kuvaka ndokuchengeta ushamwari hunofadza nehama dzako dzomuroorano .
[ Bhokisi riri papeji 8 , 9 ]
Murume — Muyananisi Here Kana Kuti Imharadzi ?
Apo zvizvarwa zviviri kana kuti zvitatu zvinogara muimba imwe cheteyo , basa romurume mukuchengeta rugare rwemhuri harizati richifanira kufuratirwa .
Pamusoro pomurume akadaro anonzvenga mutoro wake , Purofesa Tohru Arichi wapaYunivhesiti yeKyushu , mazvikokota muruzivo rwamagariro avanhu , anonyora , kuti :
“ Apo vanyakuroorana vanogara na [ amai ] , amai vanofunga zvinodikanwa zvomwanakomana wavo , uye nomutoo usati uri wamaune vanotarisira mwanakomana wavo apo ivo vanocherekedza zvinoshaikwa zvakadaro .
Mwanakomana anogamuchira tarisiro yakadaro pasina zenguriro ipi neipi .
Kudai mwanakomana aizofunga zvakati kurei nezvomugariro womudzimai wake ndokuisa amai vake munzvimbo yake pamusoro pokupindira kwavo , chinetsocho chingapedzwa .
Nomutoo unosuruvarisa uye kazhinji kazhinji zvikuru kwazvo , mwanakomana haazati achitongocherekedza ikoko . ”
Ko zvino , murume anogona sei kuita basa rokushingaira mukuita rugare mumhuri yake ?
Mitsuharu anotaura kuti kushandisa kwake nheyo dzeBhaibheri kwakabetsera mhuri yake .
“ Chisungo pakati paamai nomwanakomana wavo chakasimba zvikuru kunyange zvazvo iye akura kuva mukuru , ” iye anobvuma kudaro , “ naizvozvo mwana anofanira kuita nhamburiko yokuitira hanya ‘ kusiya baba vake naamai vake ndokunamatira kumudzimai wake . ’ ”
Akashandisa nheyo kupfurikidza nokukurukura nhau pamusoro petarisirwo yavana nerovedzwo inoitwa bedzi nomudzimai wake , uye iye haana kuenzanisa mudzimai wake naamai vake pakwakauya pabasa rapamba .
“ Zvino , ” iye anopfuurira , “ isu navabereki vangu tinoremekedzana .
Mumwe nomumwe anoziva apo kupindira kuchava kunoshatirisa uye apo betsero nebatira pamwe zvichava zvichaongwa . ”
Mukuwedzera kuku‘namatira kumudzimai wake ’ murume anofanira kuva mureveri pakati paamai vake nomudzimai wake .
Anoda kuva muteereri akanaka uye kuvaita kuti vadurure mwoyo yavo .
Mumwe murume , uyo akadzidza kutarisira migariro mukuchenjera , anotanga kuwana kuti mudzimai wake anonzwa sei .
Ipapo , mudzimai wake aripo , iye anotaura naamai vake pamusoro penhau dzinobatanidzwa .
Kupfurikidza nokudarokwo kuita basa rake somuyananisi , mwanakomana anogona kubetsera kuparira ukama hunofadza mumusha pakati pavakadzi vaviri vaanoda .
[ Mufananidzo uri papeji 9 ]
Iva nenzeve dzinonzwa ndokukurukura
[ Mufananidzo uri papeji 10 ]
Rudo , haruzati ruri kunzwa kwomusengwa , runoumba ukama hwakaisvonaka
Murangariro weBhaibheri
Chaunofanira Kuziva Pamusoro Pengirozi
“ Vadzidzi vorudzidziso vane 3 000 vakaungana muNew York kwamazuva mana vhiki rakapera kuti vanzwe mishumo inopfuura 500 inoreva nezvemisoro inovambira padonzo remisere mumharidzo kusvikira kuukoshi hwomuitiro worudzidziso kumitezo yePentecostal .
Hakuno munhu akadudza ngirozi . ” — Daily News , December 26 , 1982 .
NHASI , makore masere gare gare , vafundisi vachiri kutaura zvishoma pamusoro pengirozi .
Neiko ?
Kungava here kuti ava vatumwa vokudenga vanongorangarirwawo zvavo bedzi sorutivi rwengano yekare ?
Kana kuti variko chaizvoizvo here ?
Kana zvakadaro , chii chaunofanira kuziva pamusoro pavo ?
Dziriko Here ?
Ngirozi hadzizati dzichingovawo zvadzo “ ubati ushe ” kana kuti “ masangano enzvimbo yose , ” sokutaura kunoita vamwe vazivi .
Zvamazvirokwazvo dzinoringanira kududzwa kane mazana muShoko raMwari , Bhaibheri .
Mumitauro yapakuvamba yeBhaibheri , mashoko anoshandurwa kuva “ ngirozi ” ( chiHebheru , mal·ʼakhʹ ; chiGiriki , agʹge·los ) chaizvoizvo anoreva “ uyo anounza shoko ” kana kuti kungoti bedzi “ mutumwa . ”
Aya mashoko anowanika kanenge kane 400 muBhaibheri rose , dzimwe nguva achinongedzera kumunhu , asi kazhinji kazhinji kuvatumwa vomudzimu .
Ngirozi yakaoneka kumudzimai asingabereki waManoa ichizivisa kunamba mimba yomwanakomana wake , Samsoni , yakanga iri chaiyoiyo kwaari .
Ndozvakanga zvakaitawo ngirozi nhatu dzakaoneka kuna Abrahama nomudzimai wake Sara , uye mbiri dzakabudisa Roti , uye iya yakagara pasi pomuti mukuru ikataura naGidheoni .
Panguva yokuberekwa kwaJesu , ngirozi yakaoneka kamwe kamwe kuboka ravafudzi iri pakati pechiedza chinoteya meso , nechinon’animira . — Ruka 2 : 8 , 9 .
Ngizori idzedzo dzaiva chaidzoidzo .
Dzakanga dzisiri mufungo wokuzviitira kana kuti simba risiri romunhu .
Dzaiita donzo rakapiwa savatumwa vanobva kuna Mwari , uye nhauro dzacho dzakanyorwa nomutoo wakakodzera muBhaibheri nokuda kwebetsero yedu nhasi .
Nokudaro Bhaibheri rinozivisa udzame hunokosha pamusoro pengirozi hwaunodikanirwa kuziva , humwe hwacho hunorwisana nemifungo yegamuchidzanwa .
Dzakadiniko ?
Zvimwe ungafananidzira ngirozi navakadzi vakaisvotsvinda kana kuti zvisikwa zvakwegura , zvakafanana navana zvine mapapiro , zvinonyemwerera zvakanaka zvakapfeka nguvo chena , zvinoridza hudimbwa huduku , zvinotapatira mumhepo .
Kana zvakadaro , unofanira kuziva kuti iyi mifungo isino kururama yakatorwa mumifungo yechihedheni , yakadai sengano yechiGiriki .
Kana kuti mifungoyo yakagamuchirwa pashure pokunge kunyorwa kweBhaibheri kwapera .
Muzviono zvokufananidzira zveBhaibheri , zvisikwa zvomudzimu zvakadai samaserafimi namakerubhi zvina mapapiro . — Isaya 6 : 2 ; Ezekieri 10 : 5 ; Zvakazarurwa 14 : 6 .
Shoko raMwari rinorondedzera ngirozi kuva semidzimu ine simba zvikuru , uye mudzimu hauoneki .
Yakanga iri “ ngirozi yaJehovha ” yakauraya vaAsiria vane 185 000 mumusasa womuvengi waIsraeri muusiku humwe chete !
Apo ngirozi dzaizviratidzira dzimene kuvanhu , dzaigarooneka savanhu vakapfeka zvakakwana , kwete savakadzi kana kuti vana uye dzisati dzichitongova muchimiro chohunhu chakaderera .
Ko izvi zvisikwa zvomudzimu zvine simba zvakabva kupi ?
Bhaibheri rinoti “ kupfurikidza naye [ Jesu ] zvimwe zvinhu zvose zvakasikwa zviri mumatenga uye pamusoro papasi , zvinhu zvinooneka nezvinhu zvisingaoneki . ”
Jehovha Mwari , kupfurikidza nouyu Mwanakomana dangwe , haana kungosika bedzi ngirozi kare kare pamberi pomunhu asi akadziitawo kuti dzive muchimiro chakakwirira zvikuru choupenyu kupfuura munhu . — Jobho 38 : 4 , 7 ; 2 Petro 2 : 11 .
Dzino Hunhu Here ?
Ngirozi , savanhu , dzine kunzwa .
Pashure pokuona kusikwa kwapasi , tinoudzwa kuti ngirozi “ dzakadanidzira nomufaro pamwe chete , ” kunyange “ kudanidzira murumbidzo . ”
Bhaibheri rinozivisawo kuti “ mufaro unomuka pakati pengirozi dzaMwari pamusoro pomuiti wechivi anopfidza . ”
Zvamazvirokwazvo , hakuna “ simba ” risiri romunhu ringadai rakafarikanya mufaro mukuru unorondedzerwa mundima idzodzo .
Ngirozi dzine ganhurirowo .
Mamwe maidi pamusoro paKristu nenguva yemberi zvakaziviswa kuvaporofita vohunhu asi kwete kungirozi .
Shoko raMwari rinotiudza kuti ndimo “ muzvinhu izvozvi zvimene umo ngirozi dzinoshuva kunzvera . ”
Pamusoro pomusi chaiwoiwo wakasarudzwa naMwari nokuda kwokuuya kwaShe , Jesu akati : “ Pamusoro pezuva irero neawa hakuna munhu anoziva , kunyange ngirozi dzokudenga kana kuti Mwanakomana , asi Baba bedzi . ” — Mateo 24 : 36 , NW .
Ipapowo , mazita engirozi mbiri , Mikaeri naGabrieri , anooneka muBhaibheri .
Ikoku hakuzati kuchiwedzera kuufakazi hwokuti imwe neimwe yakasiana here ?
Savanhu vakasiana , dzakanga dzisina kurongwa , secomputer kana kuti robhoti , kuti dziite neimwe nzira .
Panzvimbo pakwo , ngirozi dzakapiwa simba rokurangarira uye dzine rusununguko rwokuita zvisarudzo zvomunhu oga zvokuzvibata .
Nokudaro , sezvisikwa zvakasununguka pakuzvisarudzira , dzimwe ngirozi dzakasarudza kupandukira Mwari ndokuva Satani namadhemoni ake . — Genesi 6 : 1 - 4 ; Judhasi 6 ; Zvakazarurwa 12 : 7 - 9 .
Dzinofanira Kunamatwa Here ?
Kunyange zvazvo tingaziva kuvapo kwengirozi seidi , kwete ngano , tinofanira kudzivisa kunyanyisa .
Mamwe masangano orudzidziso akapa utanhamari husinokufanira kungirozi , kunyange zvazvo kunamata ngirozi kuchishorwa muBhaibheri .
Chechi yeKaturike yakashandura Mikaeri naGabrieri kuva vanhu vanonamatwa .
Uye mumachechi eOrthodox yokuMabvazuva , ngirozi dzinokosha zvikurusa kwazvo mumunamato . Haiwa musiano wakadini nenyevero yakapiwa nengirozi yaJehovha apo muapostora Johane akawira pasi patsoka dzayo : “ Unangwarira !
Usadaro ! Ndinongovawo zvangu muranda biyako bedzi . ” — Zvakazarurwa 19 : 10 , NW .
Neiko kune nyongano huru zvikuru kwazvo pamusoro pengirozi ?
Satani , uyo anozvishandura amene kuva “ ngirozi yechiedza , ” “ akapofumadza ndangariro dzavasingatendi . ”
Nokudaro , hakuzati kwaizova kuno mufungo here kukarira kuti vazhinji nhasi vaizoomerera kumifungo yavo vamene pamusoro pokuvapo kwengirozi nechimiro chadzo panzvimbo pokugamuchira icho Shoko raMwari rinoreva ?
Hungu , kunyange zvazvo vafundisi vorudzidziso nhasi vangataura zvishoma pamusoro pengirozi , tine simbisiro yaMwari kupfurikidza nechinyorwa cheBhaibheri yokuti dziriko zvomenemene uye dzinoita basa rinokudzwa savatumwa vaJehovha . — VaHebheru 1 : 7 , 14 ; 6 : 18 .
[ Mufananidzo uri papeji 30 ]
Ngirozi dzinofananidzirwa nezvisikwa zvakafanana navana zvine mapapiro dzinotorwa mumifungo yechihedheni .
[ Kwazvakatorwa ]
Cupid a Captive by François Boucher , c .
1754
Vechiduku Vanobvunza Kuti . . .
Ndinofanira Kubhapatidzwa Here ?
SUSANA ane zera ramakore gumi namatatu akanga ari muzvikamu zvokupedzisira zvegomarara apo iye akapinda kokorodzano yake yokupedzisira yeZvapupu zvaJehovha .
Haana kuziva kuti iye aizofa mukati mamazuva gumi bedzi .
Zvisinei , kunyange gomarara rakanga risingagoni kumudzivisa kuita chishuvo chake chaaida zvikurusa : kubhapatidzwa seChapupu chakazvitsaurira chaJehovha uye mudzidzi waJesu Kristu .
Susana aingova bedzi mumwe wavane zviuru vavechiduku vari pakati peZvapupu zvaJehovha mumakore achangobva kupfuura aya avo vakachengeta chishuvo chokuva vanobhapatidzwa .
Asika zvimwe unowana kariro yokuita chimiro chakadaro choushingi kuchityisa zvikuru .
Hakuzati kuri kuti hauzati uchidavira zvokwadi dzakavakirwa muBhaibheri dzawave uchidzidziswa .
Ungave uri mupindi wenguva dzose misangano yechiKristu uye ungave uchigarotora rutivi mukugovera zvokwadi kuna vamwe .
Bva , pakureva nezvokutsaurira upenyu hwako kuna Mwari , ungazengurira .
Ipapoka , rubhapatidzo runokosha sei ?
Uye neiko pwere zhinji dzichirutya ?
Rudzidziso Rusina Tsauriro
MuchiKristudhomu , mubvunzo worubhapatidzo unowanzopindurirwa pwere navabereki vadzo .
Mamwe masekete anokurudzira vabereki kuti vaite kuti vana vavo vabhapatidzwe savacheche .
Uye kunyange apo muitiro worubhapatidzo unochengeterwa vakura , pwere dzinowanzokarirwa kutevera rudzidziso rwavabereki vadzo muuchokwadi , kwete chisarudzo .
Nomutoo unofadza , kunyange zvazvo zvakadaro , nzvero yeGallup muUnited States yakazivisa kuti nepo “ vanenge vechiduku vose ( 96 muzana ) vachidavira kuti kuna Mwari , ” 39 muzana bedzi yaiwanzonyengetera .
Uye 52 muzana bedzi yaivimba norudzidziso rwakarongwa .
Diane muduku nokudaro haarevi nhema mukuti : “ Ndinodavira muna Mwari nezvimwe zvose , asika ndinodavira zvikuru mukungoedza bedzi kuva munhu akanaka kupinda kurava mutsara uri wose weBhaibheri . ”
Hungu , rudzidziso runogona kuva simba risine tapuro , zvamazvirokwazvo , parunenge rwakaiswa papwere navabereki vayo .
Nzvero yakaitwa yeboka resindimari dzepwere dzechiKaturike inoenzanisirazve ikoku .
Hafu yadzo yaipinda chechi .
Zhinji dzadzo dzaiziva dzidziso dzehwaro dzokutenda kwadzo .
Uye inenge 90 muzana yadzo yakanga isingatenderi kuba .
Bva , zvinopfuura zvikamu zviviri zvezvitatu zvaiva mbavha !
Rakadaro bhuku rinonzi The Adolescent : “ Chimwe chikonzero chingava chokuti kuzvipa kworudzidziso kwomukomana kwakanga kuri kuduku .
Vose vakaberekwa vari vaKaturike ; kuzvipa kwavo kwokutanga kwakavaitirwa navabereki vavo .
Rudzidziso rwavo rwakanga rwusati rwuri rwavo vamene . ”
Rubhapatidzo — Chikonzero Nei Rwuri Chinodikanwa chechiKristu
Nokuda kwechikonzero chakanaka , ipapoka , Bhaibheri rinoda kuti iwe — kwete vabereki vako — uite kuzvitsaurira kwako umene kuna Mwari .
* ‘ Zvakanaka hazvo , ’ ungadaro , ‘ asi kana tsauriro iri yomunhu oga , chimwe chinhu pakati paMwari neni , neiko ndichifanira kubhapatidzwa ? ’
Nemhaka yokuti rubhapatidzo runobatanidza ‘ ruponeso rwomweya wako . ’
Mwari anorangarira kuunza “ matsive pana avo vasingazivi Mwari naavo vasingateereri mashoko akanaka pamusoro paShe wedu Jesu . Ivava vachawana chirango chokutongwa choruparadziko rusingaperi . ”
Zviratidzo zvose ndezvokuti uru ruparadziko ruchasvika muzuva redu .
*
Bva , kuda kwaMwari ndiko kuti “ marudzi ose avanhu anofanira kuponeswa . ”
Anoda kuti iwe upone pamugumo wetsika ino yezvinhu ndokurarama nokusingaperi muParadhiso pasi pano !
Asika unogona sei kuzviratidzira umene somumwe anoteerera mashoko akanaka ?
Kungodavira bedzi zvokwadi dzeBhaibheri dzawave uchidzidziswa hakuna kuringana , uyewo hakuna kuringana kungoita gudzamudungwe bedzi navabereki vako uchienda kumisangano yechiKristu .
( Enzanisa naJakobho 2 : 19 . )
Avo vanoda ruponeso vanofanira kuzvitsaurira ivo vamene kuna Mwari ndokuita kuda kwake .
Anodaro muapostora Pauro pana VaRoma 12 : 1 , kuti : “ Naizvozvo , hama , ndinokukumbirai kupfurikidza netsitsi dzaMwari , kuti mupe miviri yenyu sechibairo chipenyu , chitsvene , [ “ yakatsaurirwa , ” The New English Bible ] chinogamuchirika kuna Mwari , basa dzvene nesimba renyu rokurangarira . ”
Asika tsauriro haingagoni kuramba iri nhau yapachivande chaizvoizvo .
Kunze kwezvo , mudzidzi wapachivande angazvipira sei , angazvitsaurira sei zvomenemene ?
( Enzanisa naJohane 19 : 38 . )
Waizovimba neshamwari yaida kuita kuti ushamwari hwenyu hurambe hwakavanzika here ?
Nomutoo wokuchenjera , ipapoka , Mwari anoda kuti vose ‘ vaite ziviso yapamhene nokuda kworuponeso . ’
Ikoku kunovambira parubhapatidzo .
Panguva iyeyo , munhu anoita kuzivisa kwokutaura nomuromo kutenda kwake .
Ipapo , rubhapatidzo rwomumvura runotevera .
Ukoshii hungavapo , kunyange zvazvo zvakadaro , mukuva anonyudzwa mumvura ?
Rubhapatidzo hakuzati ruri kungoshambawo zvakwo ; rufu rwokufananidzira .
Paunoenda pasi pemvura dzorubhapatidzo , kunoroverera pauri kuti wafa kunzira yako yekare .
Kare , zvinendirini zvako umene , nharidzano , uye zvishuvo zvakaitika muupenyu hwako .
Asi Jesu akataura kuti vadzidzi vake vaizo‘zviramba vamene . ’
Naizvozvo paunomutswa , unoyeuchidzwa kuti zvino wava mupenyu kuti uite kuda kwaMwari .
Ichi chiito choushingi , chapamhene rutivi runokosha rwechiratidzo chinokuzivisa kuti uri woruponeso ! — Ezekieri 9 : 4 - 6 ; enzanisa na 1 Petro 3 : 21 .
‘ Ndinotya Kuti Ndingadzingwa ’
Kana rubhapatidzo ruchikosha zvikuru , neiko , zvino , pwere dzimwe dzichirurega ?
Mukai !
akabvunza mubvunzo iwowo umene kuchiverengero chakati kuti chepwere .
Mumwe musikana akati : “ Vazhinji vanorangarira kuti vachava norusununguko rukuru kana vasina kubhapatidzwa .
Vanorangarira kuti kana vakapinda muchinetso , havangavi nomutoro . ”
Imwe pwere inonzi Robert yakadzokorora iyi tsinhiro kupfurikidza nokuti : “ Ndinofunga kuti zhinji dzepwere dzinozengurira kubhapatidzwa nokuti dzinotya nhanho yakwo yokupedzisira yadzisingagoni kudzoka shure kwayo .
Dzinorangarira kana dzikaita chimwe chinhu chisinokururama , dzichaiswa kunze kweungano . ”
Ichokwadi kuti munhu haangagoni kudzoka shure kwokuzvitsaurira kuna Mwari .
( Enzanisa naMuparidzi 5 : 4 . )
Munhu anozvitsaurira amene kuna Mwari anotora mutoro wakakomba .
Iye anosungirwa ku “ famba zvakafanira Jehovha kusvikira kumugumo wokumufadza zvizere . ”
Munhu anopinda muchakaipa chakakomba anotopinda mungozi yokudzingwa muungano yechiKristu . — 1 VaKorinte 5 : 11 - 13 .
Bva , munhu haangarangariri kuti chero bedzi munhu asina kubhapatidzwa , anoita chinhu chiri chose hake .
Nokuti “ kana munhu achiziva maitirwe echiri chakarurama asi asingachiiti , chivi kwaari ” — akabhapatidzwa kana kuti asina kubhapatidzwa !
Munhu angadzivisa kudzingwa kwomuitiro muungano , asi munhu haangagoni kunzvenga rutongeso rwaJehovha .

“ Musaita mhosho , ” Pauro anonyevera kudaro , “ musazvidza Mwari ; nokuti munhu uchacheka zvakafanana chaizvo nezvaanodyara . ” — VaGaratia 6 : 7 , Byington .
Kazhinji kazhinji kutyiwa kwokudzingwa kunofukidzira zvomenemene chishuvo chakavanzika chokujaidza kuita chakaipa .
Imwe mhandara inonzi Natalie nomutoo wokusavanza yakati : “ Ini ndakarererwa munyika yaSatani uye ndinoziva zvairi .
Asi zhinji dzepwere dzinoda kubuda ndokuwana zviri kunze ikoko . ”
Panzvimbo pokurega zvishuvo zvisino kururama zvichikudzivisa kubhapatidzwa — kana kuti kuzvirega zvichiva mabasa asino kururama — huregererei kuwana betsero yakati kuti , zvimwe kutaura nhau dzacho nomubereki kana kuti nomuKristu akakura mumudzimu ? — Jakobho 1 : 14 , 15 .
Chaizvoizvo , rusununguko runopiwa nenyika yaSatani runongova harwo nyengedzo .
Sokutaura kwakaita muapostora Petro nezvamwe vakanyengedzwa muzuva rake : “ Nepo vachivavimbisa rusununguko , ivo vamene vanorarama savaranda voushati . Nokuti upi kana upi unokurirwa nomumwe anoitwa muranda nouyu . ”
Rusununguko here kuita kuti kufunga kwako , mufambiro , uye tsika zvidzorwe navamwe ?
Rusununguko chairwoirwo here kupinda mumabasa anoparira hosha , ruzvidzo , uye , pakupedzisira , rufu ? — Zvirevo 5 : 8 - 14 .
Pwere yechiJapan inonzi Hitoshi yakanangana nemibvunzo iyeyo imene .
Yakarerwa navabereki vechiKristu nokudaro inoyeuka , kuti : “ Apo vamwe vaitamba , ndaitofanira kuenda kumisangano .
Ndaida rusununguko rukuru .
Ndaifunga kuti ndairashikirwa nechimwe chinhu . ”
Hungu , Asafi wezvamapisarema , akava ano “ chiva ” vanoita zvakaipa .
Asi pashure pokurangarira nomutoo wakakomba nhau yacho , mirangariro yaHitoshi yakachinja .
Anoti : “ Ndakaziva chaizova upenyu hwangu kana ndisina zvokwadi — ndaigona kuzviona ndimene ndichirarama makore 70 kana kuti 80 dzokonei ndofa .
Asi Jehovha anopa upenyu husingaperi ! ”
Nokudaro Hitoshi akaita tsauriro kuna Mwari uye akabhapatidzwa . — Enzanisa naPisarema 73 : 19 - 28 .
Ko iwe unosundwa kuita nenzira imwe cheteyo here ?
Imwe pwere inonzi David yakasundwa .
Inoyeuka , ichiti : “ Kubhapatidzwa sepwere kwakanga kuri chitaviridzo kwandiri . . . .
Dzimwe pwere dzisina kubhapatidzwa dziri muungano dzainzwa dzakasununguka kubva pachiremera chavakuru uye somuuyo dzaipinda mumufambiro wakashata .
Asi ini ndaigaroyeuka kuti ndakanga ndatsaurira upenyu hwangu kuna Mwari . ”
Zvimwe , kunyange zvazvo zvakadaro , hauna chokwadi kana watogadzirira chaizvoizvo kutora iyi nhanho .
Mashoko okukubetsera achapiwa munyaya inotevera .
[ Mashoko Omuzasi ]
Ufuza hworubhapatidzo rwomucheche hunokurukurwa munyaya inoti “ Should Babies Be Baptized ” muNharireyomurindi yechiNgezi yaMarch 15 , 1986 .
Ona Bhuku rinonzi Iwe Unogona Kurarama Nokusingaperi muParadhiso Pasi pano ( rakabudiswa neWatchtower Bible and Tract Society of New York , Inc . ) , ganhuro 18 .
[ Mifananidzo iri papeji 13 ]
Chisarudzo chokubatira Mwari ndichimwe icho iwe unogona kuita .
Rubhapatidzo runoratidzira munhu somudzidzi akazvitsaurira waKristu Jesu
Vechiduku Vanobvunza Kuti . . .
Ndagadzirira Kubhapatidzwa Here ?
Watchtower Society Inodiwa :
Zita rangu ndinonzi Sharon uye ndine makore 13 .
Ndave ndichizvibvunza kana ndagadzirira rubhapatidzo .
Ndinofunga kuti ndagadzirira , asi ndichiri asina chokwadi .
Ndine chokwadi chokuti ikoku kuriwo pandangariro dzamamwe maKristu maduku .
Ndapota munganyora nyaya here yokubetsera kundiruramisa ?
SHARON akarurama .
Zvamazvirokwazvo rubhapatidzo ruri pandangariro dzepwere zhinji dzinotya Mwari .
Pakati peZvapupu zvaJehovha , pwere dzinoziva kuti dzinofanira kuita chisarudzo chadzo dzimene chokubatira Mwari , kuti vabereki vadzo havagoni kudziitira chisarudzo chacho .
Dzinonzwisisawo kuti Jesu Kristu akaraira vateveri vake kuratidzira tsauriro yavo kuna Mwari kupfurikidza norubhapatidzo rwomumvura . — Mateo 28 : 19 , 20 .
Kuita ziviso yapamhene somubatiri akazvitsaurira waMwari mutoro mukuru .
Zvamazvirokwazvo hauzati waizoda kuchimbidzikira marwuri kungofadza bedzi shamwari dzako kana kuti vabereki .
Kupfuurirazve , hakuno munhu anofanira kukupesvedzera kupinda murubhapatidzo .
Zvisinei , Jesu akapangira chaizvo vose “ kuverenga ndyiko ” yokuva mudzidzi wake .
Ikoku hakuzati kuchireva kuti unofanira kupima kana uchida kuva mudzidzi waKristu kana kuti kwete .
Nomutoo wakajeka , ichi ndichinhu chakarurama chokuita .
Kunyange zvazvo zvakadaro , unofanira kusvinurira zvizere icho kuva Chapupu chaJehovha kunobatanidza .
* Tevere , unofanira kusarudza kana wagadzirira zvomenemene kutora uyu mutoro . — Enzanisa naZvirevo 20 : 25 .
‘ Ndakura Zvakaringanira Here ? ’
Vechiduku zvavanoramba vachikura , vanowanzorangarira kuti vana maruramiro okufarikanya dzimwe ropafadzo nemitoro .
Dzinowanzoomerera pakuchaira motokari yemhuri , kukumbira rubvumidzo rwokuita mabasa pashure pechikoro , kuda mari yadzo dzimene yokupambadza .
Asi pakureva nezvorubhapatidzo , pwere zhinji dzinozvipembedza idzo dzimene sedziri dukusa kana kuti dzisati dzagadzirira mutoro iwowo .
Imwe pwere inonzi Andre inoti : “ Pwere zhinji dzinomirira kutozosvikira dzava namakore 17 kana kuti 18 kuti dzibhapatidzwe , padzinenge dzatikurei . ”
Neiko ?
“ Nemhaka yokuti nguva refu pamberi paikoko dzinenge dzakura zvakaringanira kuzvisarudzira dzimene zvimwe zvisarudzo . ”
Hungu , idiwo zvaro rokuti uri wechiduku harizi pembedzo yo‘kuva nemwoyo miviri , ’ uyewo harizi chikonzero chinoshanda chokurega kutora chimiro somuKristu .
“ Yeuka , zvino , Musiki wako Mukuru mumazuva oujaya hwako , ” rinopangira kudaro Bhaibheri .
Muporofita Samueri aiva mumwe akavamba kubatira Jehovha pazera duku zvikuru .
Dhavhidhi wezvamapisarema aigona nenzira imwe cheteyo kuti : “ Imi muri tariro yangu , O Changamire Ishe Jehovha , chivimbo changu kubvira paupwere . ” — Pisarema 71 : 5 , NW .
Nomutoo wakafanana , zviuru zvepwere dzechiKristu nhasi — kubatanidza nedzapamberi pokuva dzechiduku — dzakazvibvumikisa dzimene kuva dzakatendeka kuita tsauriro yokubatira Mwari .
Sezvinobvumwa , dzimwe pwere dzinoshaiwa kuva nomufungo uye dzichakanyanyova dzisati dzakura muukuru nomundangariro kuita chisarudzo chikurusa chakadai sorubhapatidzo .
Asika ikoku ndokwechokwadi zvikurukuru here muchinoitika chako ?
( Vabereki vako pasina panikiro vane zvakawanda zvokutaura muna ikoko . )
Mwari haatongokariri pwere kuti ive noukuru hwomunhu ane zera ramakore 40 .
Anosanoziva kuti unogona kutapurwa ne “ zvishuvo zvinongoerekana zvamuka zvepwere . ”
Asi kana wakura zvakaringanira kuva ano mufungo nomutoo wakakomba uye akatendeka , ipapo sezvingabvira zvikurusa wakura zvakaringanira kurangarira kuita tsauriro .
Zvisinei , kune mimwe mibvunzo yaunofanira kuzvibvunza umene .
‘ Ndati Ndapinza Zivo Yakaringanira Here ? ’
Bhuku rinonzi The Adolescent , rakanyorwa naF .
Philip Rice , rinoti “ mufungo wokusanzwisisa , wokusachenjera hauzati uchizokurira padenho nomuedzo . ”
Bva , VaRice vanoti : “ Pane dzimwe ratidziro dzokuti pwere dzanhasi hadzizivi nomutoo unonzwisa tsitsi .
Kunzverwa kwezivo yeBhaibheri yavadzidzi vari kuita gore rechipiri vapayunivhesiti vePurotestendi navechiJudha kwakawadzanyura kusaziva chaikwo Testamende Yekare neItsva . ”
Ikoku hakuzati kuchifanira kudaro kuno uyo anoda kubhapatidzwa .
Munhu anofanira kutanga ‘ kupinza zivo ’ kuti agova mudzidzi , kana kuti akadzidziswa .
Naizvozvo hakuzati kwaizova kuno mufungo here kukarira kuti pamberi pokubhapatidzwa , unofanira kuziva zvinenge “ zvinhu zvapakuvamba zvamashoko matsvene aMwari ” ?
Izvozvo zvingabatanidza kuziva icho Bhaibheri rinodzidzisa panhau dzakadai somweya , mugariro wavakafa , kutsveneswa kwezita raMwari , Umambo , uye rudzikinuro .
Chokwadi , unosungirwa kuziva chimwe chinhu pamusoro peBhaibheri kupfurikidza nokubatana hako navabereki vako kuenda kumisangano yechiKristu .
Asi zivo inowanwa nenzira iyoyo ingava duku uye haiwanzo “ mira mukudenhwa nomukuedzwa . ”
Unofanira kukwanisa kupa vamwe “ chikonzero chetariro iri mauri . ” — 1 Petro 3 : 15 .
Terry anotaura kuti aidavira zvokwadi dzeBhaibheri .
Bva anobvuma , kuti : “ Ndakanga ndisina kutongozvigutsa ndimene kupfurikidza nokubvunza mibvunzo yangu ndimene dzokonokei kwaakuipindura .
Pamisi ichangobva kupfuura iyi , ndakavamba kuita ikoku . ”
Chii chakava muuyo wepurogiramu yakadaro yefundo yeBhaibheri ?
“ Kutenda kwangu kuri kuwedzera , uye zvino ndinowana kuti ndava kukwanisa kutaura kuvanhu nepwiswo chaiyoiyo .
Ndinoudza pwere dzose dzeZvapupu kuva dzisingatyi kuzvibvunza dzimene kana iyi iriyo zvokwadi .
Wanai !
Nzverai , fundai .
‘ Ivai nechokwadi chechinhu chiri chose . ’
Ipapo muchakwanisa kuzvitsaurira mumene nomwoyo wose kuna Jehovha . ” — 1 VaTesaronika 5 : 21 .
“ Vaiti veShoko ”
Zvisinei , tinofanira kuva “ vaiti veshoko , uye kwete vanzwi bedzi . ”
Haungagoni kuzvipa umene nokuda kworubhapatidzo uye ndokuva mumwe ano‘vanza zvaari iye ’ kupfurikidza nokuvanza zvakaipa zvakakomba .
Zvakaipa zvakadaro zvingabatanidza utere hwevatano , udhakwa , shandiswo isinokufanira yemirimo , kana kuti chipi nechipi chezvivi zvinodudzwa pana 1 VaKorinte 6 : 9 , 10 .
Kana wakambova nezvinetso muna izvozvi , huregerereiko kuronga navabereki vako kutaura navamwe vakuru vechiKristu ?
Iva ane chokwadi chokuti betsero yomutsa ichakupiwa . — Jakobho 5 : 14 , 15 .
Kungavawo kwokuti dzimwe chinjo dzinodikanwa munzira yaunobata nayo vabereki vako kana kuti yaunorangarira nayo zano rinobva kuvakuru vechiKristu , kunyange nzira yaunosarudza nayo shamwari .
Kungava kusiri nyore kuita chinjo dzakadaro , asi Zvirevo 11 : 19 , ( NW ) inotiyeuchidza , kuti : “ Uyo anomira zvakatsiga nokuda kwokururama anowana upenyu , asi uyo unodzingana nezvakaipa unowana rufu rwake amene . ”
Jehovha anoda kuti uve akakwana here ?
Nyangwe .
“ Ndianiko anogona kutaura , kuti : ‘ Ndakachenura mwoyo wangu ; ndakava akachena pachivi changu ’ ? ” inobvunza kudaro Zvirevo 20 : 9 .
( NW ) Zvatiri vasina kukwana , tichiri vakakombamira kukuita mhosho .
Bva nokuda kworudzikinuro rwaKristu , tinogona kurambira muchimiro chakanaka naMwari .
Somuenzaniso , pwere inorwa zvakasimba kudzivisa muitiro wakashata , wakadai somuitiro usina kuchena webonhora , haidikanirwi kufunga kuti iyo haikwaniriswi hayo nokuda kworubhapatidzo .
* Zvamazvirokwazvo , kupfurikidza nokudzivisa kwakasimba zvikuru kusarurama , munhu anogona kuita kuti mwoyo waJehovha ufare ! — Zvirevo 27 : 11 .
‘ Ndati Ndaita Mwari Shamwari Yangu Here ? ’
Zvimwe mubvunzo unoisvokosha zvikuru , kunyange zvazvo zvakadaro , unobatanidza ukama hwako naMwari .
Yeuka : Unozvitsaurira umene , kusati kuri kubasa kana kuti kuchiito , kana kuti kunyange kusangano , asi kuna Mwari iye amene .
Ko Mwari anoratidzika kuva asi mupenyu , ari kure here ?
Kana kuti wati wamuziva here ndokumuda soMunhu ?
Kana zvakadaro , uchazviwana umene uchitaura naye kazhinji kazhinji , neisati iri karukano kwaitika , asi kuchibva pamwoyo . — Pisarema 62 : 8 .
Uchazviwanawo umene uchigombedzerwa chose chose kutaura navamwe pamusoro paMwari .
( Enzanisa 2 VaKorinte 5 : 14 . )
Zvirevo 15 : 7 ( NW ) inoti : “ Miromo yavakachenjera inoramba ichiparadzira zivo pose pose . ”
Uri kuita kudaro kupfurikidza nokugaroparidzira kuna vamwe here ?
Kana kuti uri kubvumira hako nhandaro , varaidzo , kana kuti kunyange usimbe kukudzivisa kubetsera vamwe kuziva Mwari here ? — Zvirevo 19 : 24 .
Hungu , kuti rubhapatidzo rugova nerevo , Mwari anofanira kuva shamwari yako chaiyoiyo zvikuru .
( Enzanisa Jakobho 2 : 23 . )
Kana ikoku kusati kwakadaro zvino , mhaka haizati iri yaMwari , nokuti iye anokoka noushamwari vose kumutsvaka .
Uye kupfurikidza nokusimbirira mufundo yomunhu oga , munyengetero , uye kusonganirana navanhu vake , mukufambira mberi kwenguva uchanzwa kuva pedyo zvikuru naMwari .
Rubhapatidzo ruchava muuyo womuzvarirwo wo‘kuswedera pedyo kwakadaro kuna Mwari . ’ — Jakobho 4 : 8 .
Somuenzaniso , rangarira imwe mhandara inonzi Cindy .
Inonyora , kuti : “ Ndakabhapatidzwa pazera ramakore 14 .
Ndinoziva kuti kuva anozengurira kwakadini pamusoro pokuita kudaro .
Asi ndinoda kutaura kuti ndichinhu chakaisvonaka zvikuru chaunogona kuita .
Funga hako , kuziva kuti Jehovha akakutendera uye kuti ‘ haazati achizotongokusiya kana kuti kukurega ’ !
Kudai munhu upi noupi aizondibvunza kana iye achifanira kuzvitsaurira amene kuna Jehovha , ndaizoti hungu !
Asika rega kukuitira kufadza mumwe munhuwo zvake .
Kuite nokuti unoda kukuita . ”
[ Mashoko Omuzasi ]
Ona inoti “ Ndinofanira Kubhapatidzwa Here ? ” inoteverwa neino muchinyorwa chino chaMukai !
No . 3 , 1990 .
Ona maganhuro 25 , 26 ebhuku Questions Young People Ask — Answers That Work , rakabudiswa neWatchtower Bible and Tract Society of New York , Inc .
[ Mufananidzo uri papeji 16 ]
Pwere zhinji dzinokwaniriswa nokuda kworubhapatidzo .
Iwe unokwaniriswa here ?
Vechiduku Vanobvunza Kuti . . .
Nhumbu Yowechiduku — Musikana Anofanira Kuitei ?
Kuva nenhumbu kwowechiduku nokubvisa nhumbu zvinetso zvamativi ose emburumbwa .
Uye kunyange vazhinji vavaravi vedu vari pwere dzechiKristu avo vanorega nomutoo wokuchenjera vatano yapamberi peroorano , Mukai !
anoraviwawo namamirioni avanhu vamwe navamwe vanobva mumigariro yakasiana .
Naizvozvo kurukurirano inotevera yakarongedzererwa kubetsera pwere ipi neipi yakanangana nechinetso chokuva mubereki asina kuchata , nepo panguva imwe cheteyo ichisimbisa miuyo inorwadza inoparirwa nevatano yapamberi peroorano .
“ NDAKANGA ndine makore 15 uye ndine nhumbu , ” akadaro Ann .
“ Handina kuziva chokuita — ndobvisa nhumbu , ndorererwa mwana , kana kuti ndoitei . ”
Ann aingova bedzi mumwe wavanopfuura vasikana vechiduku vane mirioni imwe vomuUnited States vakava nenhumbu gore irero .
Nepo muzvinoitika zvishomanene zvinorwadza musikana anova nenhumbu nokuda kwokubatwa chibharo , kuva nenhumbu kwavechiduku kunowanzova kunoparirwa nokutora rutivi kwokudisa muvatano yapamberi peroorano .
* Muchinoitika chipi nechipi , kuva nenhumbu kunonangana nomusikana asina kuchata ane zvisarudzo zvinoverengeka zvinorwadza : Anofanira kuroorwa here ?
Anofanira kurererwa mwana here ?
Kubvisa nhumbu ndiyo mhinduro here ?
Sezvinobvumwa , kuva nomwana kunoda vanhu vaviri , uye kupfurikidza namaruramiro ose baba vomwana vanofanira kutakura mutwaro wavo womutoro .
( Ona bhokisi . )
Asi kazhinji kazhinji zvikuru , ndiye musikana ( zvimwe achibetserwa navabereki vake ) anosiirwa kuita zvisarudzo izvozvo zvakakomba .
Uye chaanosarudza chichava nomuuyo unogara narini pagarikano yake yokunyama , yendangariro , uye yomudzimu uye mwana waane nhumbu yake .
‘ Tinofanira Kuroorana Here ? ’
Vazhinji vangafunga havo kuti kuroorwa nababa vomwana kungava chigadzikiso chakakwana .
Kunze kwezvo , kungadzivisira musikana nemhuri yokwavo manyadzi munzanga , uye kungabvumira kuti mwana arerwe navabereki vaviri .
Asi roorano haisati iri chigadzikiso chezvinetso zvose .
Kutanga , rupfidzo rwoumwari bedzi runogona kururamisa chakaipa mumeso aMwari .
* Kupfuurirazve , kumhanyira muroorano kungagona zvamazvirokwazvo kuumba zvinetso zvomusikana .
Sezvo mukomana nomusikana vachiri mu “ kuvamba kubve zera , ” vangangova havo vasina ukuru muzivo yendangariro inodikanirwa kuita kuti roorano ishande .
Sezvinobvira mukomana haasiri muKristu wechokwadi nokudaro haana kukodzera somukwanyina weroorano . — 1 VaKorinte 7 : 39 .
Dr .
Arthur Elster anopfuurira kuti : “ Hubereki hwapamberi penguva hunowanzoparira vabereki ivava kurega chikoro , nokudaro ndokuvaisa panhamo yakati kuti yokusadzidzira basa . ”
Zvinetso zvomugariro wepfuma zvinotevera zvinogona kuparadza roorano .
Zvamazvirokwazvo , kumwe kunzvera kunoshuma kuti mwero wechatanuro wedzinovambira pa 50 muzana kusvikira ku 75 muzana pakati peroorano unoparirwa nokuva nenhumbu pamberi peroorano !
Roorano inhano yakakomba uye haifaniri kupindwa mairi nechimbichimbi .
Pashure pokurangarira nhau yacho , vose vanobatanidzwa vangabvumirana kuti roorano ingava kusachenjera , kuti musikana angaita zviri nani zvikuru kurerera mwanayo pamba kupfurikidza nebetsero yemhuri yokwake kupfuura muroorano izerwe nezvinetso .
Kubvisa Nhumbu — Murangariro weBhaibheri
Mumwe musikana muduku akati : ‘ Ndinoda kuita zvakawanda noupenyu hwangu , uye mucheche haana nzvimbo . ’
Nokudaro kubvisa nhumbu ndicho chisarudzo cheinenge hafu yavasikana vane mirioni imwe gore rimwe nerimwe muUnited States moga bedzi .
Asika kwakanaka here kana kuti kunyange kururama kungobvisa upenyu hwomwana nemhaka yokuti ‘ haana nzvimbo ’ murongedzero dzako umene ?
Cherekedza icho Bhaibheri rinoreva pana Eksodho 21 : 22 , 23 ( NW ) , pamusoro poupenyu hwomwana asati aberekwa : “ Uye kana varume vakarwisana uye ivo ndokukuvadza zvomenemene mukadzi ane nhumbu asi vana vake ndokubuda bva pasina tsaona inouraya inoitika , iye unofanira kuripiswa kuvadziko . . .
Asi kana tsaona inouraya ikaitika [ kuna mai kana kuti kumwana asati aberekwa ] , ipapo unofanira kupa mweya nokuda kwomweya . ”
Hungu , kuuraya mwana asati aberekwa kwairangarirwa sokuponda !
Chokwadi , vamwe vashushi vanotaura havo kuti mwana asati aberekwa anongova hake mwana achangobva kuumbwa kana kuti mirukwo yenyama yomwana achangobva kuumbwa — handi munhu .
Asi Mwari anotaura neimwe nzira .
Iye anorangarira kunyange mwana achangobva kunambwa somunhu ari oga , munhu mupenyu !
Ko munhu angabvisa upenyu hwomwana asati aberekwa ndokuramba ari munyasha dzaMwari , uyo “ anopa vanhu vose upenyu ” here ? — Mabasa 17 : 25 .
Bhuku rinonzi Growing Into Love rinogovera rimwe pfundo mukupesana nokubvisa nhumbu : “ Kunyange zvazvo miuyo yokunamba nhumbu ichipfaviswa nokubvisa nhumbu , chinoitika chokugumisa nhumbu chinowanzokangaidza zvikuru uye chinovhiringidza . . . .
Wechiduku . . . angadavira hake kuti mwana achangobva kunambwa anongova hake akadaro — mwana achangobva kunambwa . . .
Asi hapana kutsanangurwa kwapamutemo kwakati kuti kunomuita kuti akanganwe , mumwoyo make chaimo , kuti mwana waakanga anamba akanga ane simba roupenyu . ”
Imwe pwere inonzi Linda yakawana ikoku kuva kwechokwadi .
Ichitya kuti kuva nomwana kwaizounza manyadzi pamhuri yokwavo , akabvisa nhumbu .
Pashure pokuvhiyiwa , kunyange zvazvo zvakadaro , anoyeuka , kuti : “ Ndakatanga kudedera zvikuru kwazvo zvokuti handati ndaigona kukudzora .
Uye ndakatanga kuchema , uye nokukukurumidza ikoku kwose kwakanditambudza , zvandakanga ndaita chaizvoizvo .
Ndakanga ndauraya upenyu hwomwana wangu asati aberekwa , mumwe munhu ! ”
Ko zvino Linda anofungei nezvekubvisa nhumbu ?
“ Yakanga iri mhosho yakaipisisa youpenyu hwangu hwose . ”
‘ Handigoni Kumupa Zvakanakisisa ’
Vamwe vanamai vasina kuchata vanosarudza havo kupa vana vavo kuti varerwe .
Vanowanzorangarira saHeather , mumwe musikana akanokorwa mashoko mumagazini yeSeventeen , uyo akati : “ Padzimwe nguva ndinova nechinetso chikuru chokuzvitarisira ini ndimene , chichava chikuru sei nomwana .
Ndinopenga nokuda vana , uye ndinoda vacheche , asi ndaiziva hangu kuti handati ndaigona kupa uyu mucheche zvakanakisisa . ”
Ndokwechokwadi kuti kupa mwana nokuda kwokurererwa kuri nani zvikuru panokuuraya upenyu hwake kupfurikidza nokubvisa nhumbu .
Uye sezvinobvumwa , kariro yokuzvirerera mucheche ingaratidzika kuva inoremedza kumusikana muduku uye asina ruzivo rwokuzviwanira .
Mumwe mai asina kuchata akaudza Mukai ! , kuti : “ Unotora mutoro mukuru , zvikuru wako woga uye unotambudza uye uyo unoda kurashikirwa kukurusa . ”
Yeuka , kunyange zvazvo zvakadaro , kuti Mwari anorangarira mubereki kuva ane mutoro woku‘govera nokuda kwake amene . ’
Mune zvinoitika zvizhinjisa , kungava kwakanakisisa kuti musikana azvirerere mwanayo .
Ann , adudzwa mukuvamba , nokudaro akaita chisarudzo chokuchenjera — kunyange zvazvo chakanga chisiri nyore zvikurusa .
“ Ini ndakasarudza hangu kuchengeta mwana , ” anodaro . “ Vabereki vangu vakandibetsera uye vachiri kudaro . ”
Sezvinobvumwa , kuva mubereki mumwe kwakaoma .
Asika hakusi kusingabviri , uye vanamai vazhinji vaduku vanova vabereki vanokwanisa .
Zvikurukuru ikoku kunodaro kana mai vasina kuchata vakasarudza mumunyengetero kurera mwana wavo “ muchirango nokutungamirira ndangariro kwaJehovha . ”
* Vabereki vokurera vangakwanisa kugovera zviri nani zvikuru mune zvokunyama .
Asi vachagovera nhungamiro yomudzimu here inodiwa nomwana kuti akure mukuda Mwari wechokwadi , Jehovha ? — Dheuteronomio 6 : 4 - 8 .
Yeukawo , kuti kunyange mubereki mumwe angava asingakwanisi kupa mwana wake zvakanakisisa mune zvokunyama , anogona kumupa chimwe chinhu chinokosha zvikuru kwazvo : rudo .
“ Ndiro yemirivo iri nani zvikuru apo pane rudo kupfuura nzombe yakakodzwa [ “ nyama yakanakisisa , ” Today’s English Version ] nembengo pamwe chete nayo . ” — Zvirevo 15 : 17 .
Chokwadi , kutambura kukurusa kusingadikanwi kunogona kudziviswa kana munhu akadzivisa chivi choufeve pakutanga .
* Asi kana musikana aita chivi muna ikoku , haadikanirwi hake kurangarira kuti upenyu hwake hwapera .
Kupfurikidza nokuita nomutoo wokuchenjera , anogona kudzivisa kuwedzera chikanganiso chake ndokuita kuti mugariro wake uve wakanakisisa zvikuru .
Zvamazvirokwazvo , angatowana betsero netsigiro yaMwari iye amene , uyo ano‘kanganwira munzira huru ’ avo vanotsauka panzira yakaipa . — Isaya 55 : 7 .
[ Mashoko Omuzasi ]
Utere hwevatano hahuregererwi pakati peZvapupu zvaJehovha , sezvo hwakanga husingaregererwi pakati pamaKristu muzana rokutanga ramakore .
Hunyanguvezvo , vanotadza vanogona kuwana betsero yavakuru vano rudo veungano .
Kupfurikidza nokupfidza panzira yavo yakaipa yomufambiro , vakadarovo vanogona kufarikanya kanganwirwo yavose vari vaviri Mwari neungano yechiKristu .
MuMutemo waMosesi , Mwari aida kuti murume akanyengera mhandara airoore .
Asi mutemo iwowo wakabatira zvinodikanwa zvavanhu vaMwari mumigariro yezuva irero nezera .
Uye kunyange panguva iyeyo , roorano yakanga isati ichingozviitikira iyo imene , sezvo baba vaigona kuidzivisa . — Ona mubiyayo wemagazini yedu Nharireyomurindi , yaNovember 15 , 1989 , paunoti “ Mibvunzo Inobva Kuvaravi . ”
Zvapupu zvaJehovha zvakabetsera mhuri zhinji kugadza purogiramu yomurairidzo weBhaibheri wenguva dzose .
Zvinogona kuwanwa kupfurikidza nokunyorera vabudisi vamagazini ino .
Ona ganhuro 24 yebhuku rinonzi Questions Young People Ask — Answers That Work , rakabudiswa neWatchtower Bible and Tract Society of New York , Inc .
[ Bhokisi riri papeji 15 ]
Nhumbu Yowechiduku — Miuyo Kuvakomana
Vachisundwa norutyo — kana nokusaitira hanya kwoudyire — vamwe vakomana vakava vanababa vasati vachata vanoedza kunzvenga mitoro chose chose .
Mumwe mukomana ane musikana wake akava nenhumbu akati : “ Ndakamuudza bedzi kuti , ‘ Ndichauya kuzokuona . ’ ”
Sezvineiwo , voruzhinji vavakomana vanoratidzika kuva vanenge vanoda batanidzwo yakati kuti nomwana wavo .
Apo roorano inoratidzika kuva isina kukodzera ( sezvinowanzoitika ) , vazhinji vanokarakadzira kubetsera mune zvemari .
Vamwe vanotokarakadzira kugoverana mutarisirwo yezuva nezuva yomucheche .
Asi nhamburiko dzakadaro dzinowanzobvumikisa kuva dzinogara kwenhambo pfupi , dzichidziviswa nesimba romuripo wakaganhurirwa womukomana nokushaikwa zvikuru kweshiviriro nounyanzvi zvinodikanwa kusvitsa zvinodikanwa zvomucheche muduku .
Uyezve , vabereki vomusikana padzimwe nguva vanoshora zvakakomba kuita kuti mukomana ave nokumwezve kubata kupi nokupi nomwanasikana wavo , vachityira kuti ikoku kungaparira mumwe mufambiro wakaipa wevatano — kana roorano yapamberi penguva .
Vangamurambira kugoverana kupi nokupi muzvisarudzo zvinofanira kuitwa pamusoro pomwana , zvimwe kumugombedzera kuti amirepo asingabetseri apo mwana anobviswa kana anopiwa kuti agorerwa , vachigumisa bviro ipi neipi yokuzombogoverana kwake muupenyu hwomwana waakabereka .
Kuno rumwe rutivi , zvamazvirokwazvo mukomana angabvumirwa kukudziridza batano nomwana wake — kungoitira bedzi kuti chisungo ichecho chidimbuke nomutoo woutsinye apo musikanayo anoroorwa uye mumwe murume anotora basa rokuva baba .
Nomutoo usingapanikirwi , ipapoka , vabereki vasina kuchata vanotamburawo mufambiro wavo wokusava nomutoro .
Mumwe baba asati achata wezera ramakore 16 akati : “ Kune kunzwa kuzhinji kwausingagoni chaizvo kubata nakwo .
Kwakaita sokunge kuti unonyengetera kuti udzoke kwawaiva kare , asi hapana nzira yaunogona nayo . ” — Magazini ye “ ’ Teen , ” yaNovember 1984 .
Kunzvera Mhuka — Chikomborero Here Kana Kuti Ishurikidzo ?
KANA iwe uri pakati pamamirioni mazhinji avanhu vakatanga kufema chifemo choupenyu kunenge kumavambo ezana rino ramakore , ungasanoziva kuti nduramo yako yapfuura zvikurusa kariro dzavabereki vako nachiremba kana kuti muchingi akakusunungusa .
Kana wakaberekerwa muUnited States , Canada , kana kuti Europe , nduramo yako mugore ra 1900 yakanga iri anenge makore 47 .
Mune dzimwe nyika nduramo yaitova yakaderera .
Nhasi , munyika zhinji nduramo inopfuura makore 70 .
Ripi kana ripi riri zera rako , uri kurarama munguva isingawirirani .
Vana sekuru vako kana kuti vanatateguru vakaona miuyo isingadzoreki yezvirwere zvakauraya chizvarwa chavo .
Somuenzaniso , nhomba dzakauraya zviuru zvisingaverengeki gore negore uye dzakakuvadza mamwe mamirioni kwoupenyu hwose .
Mirakatira yakauraya vazhinji — denda rimwe bedzi rakauraya vanhu vane mamirioni 20 mugore rimwe bedzi ( 1918 - 19 ) .
Pashure peHondo yeNyika I , denda reinda rakauraya vanhu vana mamirioni matatu muRussia .
Matenda einda akaitika mune dzimwe nyika mukati meHondo yeNyika II .
Kunokarakadzwa kuti vanhu vane 25 vavane 100 vari vose vakatapurwa mukati menhenda dzeinda vakafa .
Hosha inotyisa inoomesa mitezo yavana , yakazozivikanwa gare gare sehosha inoparirwa noutachiona hunoomesa muzongoza , yakatapudza chiverengero chavagari vapasi chenyika chine vanhu vane 30 000 gore negore uye chakaremadza vamwe vane zviuru , zvikurukuru vana .
Kwaiva naavo vamakore ouduku vasina kupukunyuka nhambo yavo yokutanga yokurwara nehosha yetyphoid kana kuti chirwere chinovhara pahuro , biripiri kana kuti gwirikwiti , chikosoro chorutakatiro kana kuti chibayo .
Ndaza yacho inoratidzika kuva isingagumi .
Nezvevana vane 100 000 vari vose vakaberekwa muna 1915 , vanenge 10 000 vakafa vasati vasvika zuva ravo rokutanga rokuberekwa .
Mamota omuuropi akanga asingavhiiki .
Mano okuvhiya tsinga dzakavhara akanga asingazivikanwi .
Vanachiremba vakanga vasina simba rokuponesa vane hosha yemwoyo inoparirwa neropa risina kuringana , uye gomarara rakaparira rufu rwakati kuti .
Pasinei hapo nenhenda dzinouraya dzakaparadzanya nyika chifo chokutanga kwezanari ramakore napamberi paro , nduramo yomunhu nhasi yakawedzera naanenge makore ane 25 .
Nokudaro , mumativi mazhinji enyika , mwana anoberekwa nhasi ane nduramo yamakore anenge 70 .
Muripo Unobhadharwa Kuponesa Upenyu
Sezvineiwo , vechiduku vazhinjisa vanorarama nhasi vakapukunyuka hosha zhinjisa dzinouraya dzakaparira rufu rwenguva isati yasvika rwamadzisekuru avo mazhinji .
Asi havangafariri kuziva kuti shamwari zhinji dzine mvere dzomunhu — imbwa , katsi , tsuro , tsoko , uye dzimwe — zvakabairwa musayenzi yezvokurapa ‘ kuti vanhu nhasi vagorarama nguva refu uye upenyu huno utano zvikuru , ’ uye vezvesayenzi vanokombamira kukutsanangura .
Muuchokwadi hosha dzose dzakabviswa kana kuti dzakadzorwa muzana rino ramakore — hosha inoomesa mitezo yomuviri , hosha inovhara pahuro , mahumunya , gwirikwiti , rubella , nhomba , uye dzimwe — dzakakurirwa kupfurikidza nokunzvera mhuka .
Mishonga inotindivadza nemipodza marwadzo , kudyisa nomutsinga uye kurapa , kurapa nemwaranzi yegetsi uye kurapwa nemirimo kwegomarara , kwose kwakaedzwa ndokubvumikisa kuva kunobudirira kutanga pamhuka .
Uye ikoku kunongova hakwo kushomanene .
“ Hakuna chaizvoizvo kurapa kukurusa kana kuti muitiro wokuvhiya mukurapa kwazvino uno kwaigona kudai kwakaitwa pasina kunzverwa kwemhuka , ” yakadaro nyanzvi yegadziriro yetsinga dzokunzwa yakakurumbira , Dr .
Robert J .
White .
“ Kushanda nembwa nedzimwe mhuka kwakaparira kuwanwa kwejekiseni reinsulin uye kudzorwa kwehosha yeshuga , kuvhiya mwoyo , muchina unokuchidzira kushanda kwomwoyo uye nzvimbo yose yokuisirwa mwoyo .

Hosha inoomesa mitezo yomuviri . . . inenge yakadzurwa chose chose muUnited States kupfurikidza namajekiseni okudzivirira akashandiswa patsoko .
Kupfurikidza nokushanda nemhuka , vanzveri vakamutsa mwero wokurapa nokuda kwavana vanooneswa nhamo nehosha yelymphocytic leukemia kubvira pa 4 muzana muna 1965 kusvikira ku 70 muzana nhasi , ” chiremba mumwe cheteyo anodaro .
Basa rokunzvera mhuka rinosimbiswa neaichimbova mubetseri werabhorotari Harold Pierson , uyo aishanda pasi paDr .
F .
C .
Robbins paYunivhesiti yeWestern Reserve , Cleveland , Ohio , U.S.A .
Akaudza Mukai !
kuti purogiramu yavo yokuwana jekiseni romukanwa rehosha inoomesa mitezo yomuviri yakabatanidza kushandisa itsvo dzetsoko .
Tsinga inobva kune itsvo imwe ingashandiswa nokuda kwokuedza kune zviuru .
Akatsanangura , kuti : “ Tsoko dzaichengetwa mumigariro yakanaka uye nguva dzose dzaiva dzakatindivadzwa apo idzo dzaivhiyiwa .
Zvamazvirokwazvo pakanga pasina utsinye hwakakomba .
Zvisinei , nokuda kwokuvhiyiwa kwadzo , dzaiva vanyajambwa vokusazvipira voutsinye hwesayenzi . ”
Kuvhiyiwa Kwomwoyo Nehosha yaAlzheimer
Somuuyo wakananga wokunzvera mhuka , unyanzvi hutsva hwokuvhiya hwakawanwa hwokuvhiya tsinga dzakavharwa netsvina yecholesterol , nokudaro ndokudzivisa hosha zhinji dzemwoyo — chisakiso chikuru chorufu muMadokero enyika .
Kupfurikidza nokutanga kuedza pamhuka , vanachiremba vanodzidza mabvisirwe amamota makurusa murubudiriro muuropi hwomunhu ndokubatanidzazve mitezo yakakuvadzwa — maoko , makumbo , zvanza , uye minwe .
Dr .
Michael DeBakey , uyo akatanga kuvhiya kunobudirira kwetsinga dzinopinza ropa mumwoyo , akati : “ Mubasa rangu rimene rokunzvera kwokurapa , chaizvoizvo chinoitika chiri chose chokutanga mukuvhiya mwoyo chakanga chichivakirwa pakuedza mhuka . ”
Pamusoro pehosha yaAlzheimer , Dr .
Zaven Khachaturian wapaU.S . National Institute of Aging akati : “ Makore masere akapfuura , takanga tisingatongozivi chinhu .
Kwave kune vandudziko isingadaviriki mukunzvera kwaAlzheimer nokuda kwomupiro wedu mukunzvera kukuru pamusoro pokushanda kwouropi kudzokera shure kuma 1930 . ”
Ukuru hwebasa hwaibatanidza mhuka , uye chiremba akacherekedza kuti dzine chinhu chikurusa kuenderero mberi inopfuurira .
AIDS Nehosha yaParkinson
Kunzvera kunoisvokosha zvikuru zvino , uye ukwo kuri kuparira vezvesayenzi nenyanzvi dzokudzivirira kusatapurwa nehosha kuti vashande nguva yomuraudzo , ndekwejekiseni rokurwisa hosha inotyisa yeAIDS , iyo dzimwe nyanzvi dzinokarakadza kuti ichauraya vanenge vanhu vane 200 000 pakuzosvika muna 1991 muUnited States moga bedzi .
Muna 1985 vezvesayenzi vapaNew England Regional Primate Center vakabudirira mukuparadzanisa utachiona hweSTLV - 3 ( SAIDS , chimiro chedongonda cheAIDS ) mutsoko dzeAsia nomukuhupinza mune dzimwe .
Dr .
Norman Letvin , nyanzvi yokudzivirira kusatapurwa nehosha paNew England Regional Primate Center , akati : “ Zvino sezvo utachiona hwakaparadzaniswa , tine muenzaniso wemhuka umo tinoitira majekiseni etsoko naavanhu .
Kunobvira kudzidza zvimwe zvakawanda zvikuru muchiverengero chiduku zvikuru chemhuka mufundo yakadzorwa kupinda zvawaizoita mukucherekedza varwere vavanhu vane mazana veAIDS . ”
Vanachiremba vapaYerkes Regional Primate Research Center yeYunivhesiti yeEmory yeAtlanta vaiva vokutanga kuratidzira , kupfurikidza nefundo dzavo patsoko dzeAsia , bviro yokuisira nyama inoburitsa dopamine muuropi sokurapwa kwehosha yaParkinson .
Chibviro cha 1985 vanachiremba voruzivo rwetsinga dzokunzwa vave vachivhiya vanhu paChipatara cheYunivhesiti yeEmory .
Vanachiremba vanofunga kuti ikoku kungaparira rubudiriro mukuwana mushonga wehoshayo .
Munhu akatendeukira kumhuka mukuronda mhinduro dzemibvunzo inotambudza pamusoro pokuti angavandudza sei uye angatsigira sei , kunyange kwechinguvana , upenyu hwake husina kukwana .
Zvisinei , kushandiswa kwemhuka mukunzvera kwokurapa kunomutsa nhau dzine revo dzokuzvibata nedzetsika dzisati dziri nyore kugadzikisa .
[ Bhokisi riri papeji 5 ]
Kunzvera Mhuka — Muitiro Wekare
KUSHANDISWA kwakapararira kwemhuka navanachiremba navezvesayenzi kuti vanzwisise kushanda kwomuviri wavanhu hakuzi kwechienzi kuzana rino rechi 20 ramakore .
Mhuka dzave dzichishandiswa mukunzvera kwokurapa kwaanenge makore 2 000 .
Muzana rechitatu ramakore P.N.V . , muAlexandria , Egipita , zvinyorwa zvinoratidzira kuti Erasistratus muzivi uye wezvesayenzi aishandisa mhuka kudzidza kushanda kwomuviri uye akakuwana kuva kunoshanda kuvanhu .
Muzana rechina ramakore , Aristotle nyanzvi yechiGiriki akawana kupfurikidza nokufundwa kwemhuka mashoko anokosha pamusoro pokuumbwa nokushanda kwomuviri womunhu .
Makore ana mazana mashanu gare gare chiremba wechiGiriki Galen akashandisa maape nenguruve kubvumikisa dzidziso yake yokuti tsinga dzinofambisa ropa panzvimbo pemhepo .
Kunzvera Mhuka — Kuita Kwamasimba Masimba
KUDAI chiverengero chaichoicho chezvisikwa zvinamakumbo mana chinoshandiswa mukuedza kwamarabhorotari uye semienzaniso nokuda kwokunzvera kwokurapa chingarongwa , hwerengedzo yose yegore negore ingava inokatyamadza .
Kunokarakadzwa kuti dzinenge mhuka dzinamamirioni 17 — imbwa , katsi , maprimate , mbira , uye tsuro — dzinoshandiswa gore rimwe nerimwe muUnited States moga bedzi .
Makonzo nembeva zvinoita 85 muzana yeichi chiverengero .
Sezvakusina zvinyorwa zvakarurama zvouko idzi mhuka dzinoshandiswa kana kuti ingani , izvi zviverengero zvinorangarirwa namamwe magorokotera kuva zviverengero zvisina kutsarukana zvikurusa .
Mamwe manyuko anoisa chiverengero chose nokuda kweUnited States pakuva chiri pedyo zvikuru namamirioni ane zana .
Unowana izvi zviverengero kuva zvinokatyamadza here ?
Kunyange zvazvo kubayirwa kweizvi zvisikwa zvine mvere kwave kusati kuri kusina donzo , unovhundutswa nomufungowo zvawo wakwo here ?
Unorangarira uku kuuraya kuva kwakashata here ?
Mamirioni avanhu anovenga kushandiswa kwemhuka mukunzvera .
Vamwe vanotaura kuti kushandiswa zvisinokufanira kwemhuka rusarura mhuka .
Wezvokusarura mhuka ndimumwe ano “ rerekera kufariro dzorudzi rwake amene uye mukurwisana nefariro dzamamwe marudzi . ”
( Point / Counterpoint Responses to Typical pro - Vivisection Arguments ) Mukuwirirana navezvokusunungurwa kwemhuka , vezvokusarura mhuka vano “ davira kuti miuyo inoruramisa mitoo yacho , uye kuti chakaipa chinofanira kuitwa [ kumhuka ] kuwana chakanaka [ nokuda kwavanhu ] . ”
Kuno rumwe rutivi , murangariro wesayenzi unopetwa mumibvunzo inotevera : Unoitira pfunde pfunde gadziriro inoreverera kuuraiwa kwemhuka zvikuru zvokuti vanachiremba vangadzidza zivo itsva mukuita kuvhiya vanhu kana kuti kudzivisa kupararira kwehosha here ?
Wakagadzirira kurega mirimo mitsva inoponesa upenyu nemishonga nemhaka yokuti unoziva kuti iyo yakatanga kuedzwa pamhuka here ?
Ungadisisa here , hungu kuda , kuita kuti uropi hwakaremara hwomwana wako kana kuti mubereki mupenyu hushandiswe mukuedza kwokuvhiya panzvimbo pemhuka ?
Uye pakupedzisira , pane ichi : Kana kunzvera mhuka kuchigona kukuponesa kana kuti mudikanwi pahosha inorwadza zvikuru kana kuti rufu , waizokuramba here uine murangariro wokuti kubayira mhuka kuti munhu aponeswe kwakashata ?
Vamwe vangataura havo kuti chinetso chacho hachiziri nyore zvikuru kugadzikisa .
Sangano Rokusunungura Mhuka
Hunganyuvezvo , mukati mamakore gumi omuma 1980 , kwakanga kuno mufungo waiwedzera wokushandiswa kwemhuka mukunzvera .
Nhasi mufungo iwowo wakashandurwa kuva boka renyika yose ramasangano anoshingaira anopfuurira kuwedzera musimba nomuzviverengero .
Anotaura zvikuru mukuraira kubviswa chose chose kwokushandiswa kwemhuka dzose nokuda kwokuedza kwokurapa kana kuti kwerabhorotari .
Vezvokushingairira maruramiro emhuka vari kuita kuti kutaura kwavo kunzwike kupfurikidza nokuratidzira kwomumakona emigwagwa , kupesvedzera kwezvamatongerwe enyika , magazini namapepanhau , nhepfenyuro neterevhizheni , uye , nomutoo unoisvocherekedzwa , unyanzvi hwokurwa uye masimba masimba .
Mumwe wezvokushingaira akatanhamara weCanada akataura pamusoro pesangano rerusununguko , kuti : “ Riri kupararira nomutoo wokukurumidza muEurope yose , Australia neNew Zealand .
Nyika dzeStates dziri kuramba dzichisimba zvikuru kwazvo .
MuCanada munewedzero inokatyamadza .
Kune boka ramasangano rakapararira munyika yose uye muitiro mumburumbwa yose iri nokuda kwokutsigirwa kwamasangano amaruramiro emhuka anodenha zvikuru . ”
Dzimwe aaya ‘ mapoka anodenha ’ ari kushandisa masimba masimba mukutsigira nzira yawo .
Mukati mamakore mashomanene okupedzisira , anenge marabhorotari 25 okunzverera muUnited States akapwanywa namapoka amaruramiro emhuka .
Marabhorotari apaYunivhesiti akabhombwa .
Uku kuvhojokera kwakaparira kuvadziko inokosha madhora ana mamirioni .
Zvinyorwa zvinokosha namashoko anokosha zvakaparadzwa .
Mhuka dziri kunzverwa dzakabiwa ndokusunungurwa .
Mune chinoitika chimwe chakadaro , kunzvera kwakakosha pamusoro poupofu hwavacheche kwakaparadzwa .
Midziyo inodhura zvikurusa yakawanwa kuva inokosha mazana ezviuru zvamadhora yakaputswa .
Mutsamba yokutsutsumwa yakatumirwa kuvakuru vakuru vapayunivhesiti namanyuko enhau , rimwe boka rinorwisa rakaganza kuti kuparadza mabheko anoita $ 10 000 muanenge masekondi 12 nomugwara wesimbi we $ 5 kwakanga kuri “ muuyo wakanaka zvikuru patsigiro yedu . ”
Mune dzimwe nzvimbo vanzveri , vanachiremba navezvesayenzi vakawana ropa rakaduririrwa pamipakwa napamashoko okunzvera napazviratidzo zvaverabhorotari zvakapendwa nomuchina wokupenda nawo pamadziro .
Mumwe mushumo unotaura nezvo “ kunetswa , kubatanidza netyisidziro dzorufu , dzavezvesayenzi nemhuri dzavo . ”
MuUnited States , vezvokusunungurwa kwemhuka vakabudisa tyisidziro dzinopfuura gumi nembiri dzorufu kana kuti masimba masimba kuna vezvesayenzi vamwe navamwe .
Muna 1986 nhepfenyuro yeLondon BBC , mumwe mutsinhiri akati : “ Chinobatanidza vezvokushingaira ndiko kupwiswa kwokuti chiito chakananga — kuparadzwa kwepfuma , uye kunyange upenyu ihwo humene — kunoruramiswa mutsika muhondo yokusunungura mhuka . ”
Mumwe mutungamiriri wokusunungurwa kwemhuka , akati : “ Kwave kusati kune munhu upi noupi akakuvadzwa asi iyeyo ityisidziro ine ngozi . . .
Nokukurumidza zvikurusa mumwe munhu acharova shure uye pangava nekuvadziko pavanhu . ”
Muna 1986 , mubvunzurudzo imwe cheteyo , mutungamiriri akadeya kutaura masimba masimba muBritain neWest Germany .
Zvinoitika muchimiro chokubhomba nemwoto namasimba masimba zvakabvumikisa kudeya kutaura kwake .
MuUnited States , nhamburiko dzakatoitwa paupenyu hwomumwe munhu ane kambani inonzvera mhuka .
Chiito chokukurumidza chamapurisa chakamuponesa pakuva anobhombwa .
Zvisinei , handi vezvokusunungura mhuka vose vanobvumirana nouhu unyanzvi hwamasimba masimba , husati huri hwapamutemo .
Neiko Pane Chishoro Chavo ?
Mukuwirirana neThe Journal of the American Medical Association , “ vanhu vazhinjisa vanoitira hanya kushandiswa kwemhuka mukunzverwa kwokushanda kwomushonga mumuviri kunogona kukamuranisirwa mumapoka maviriwo zvawo : ( 1 ) avo vanoitira hanya garikano yemhuka vasingashori kunzverwa kwokushanda kwomushonga mumuviri asi vanoda simbisiro yokuti mhuka dzinobatwa nomutoo womutsa sezvingabvira , kuti chiverengero chemhuka dzinoshandiswa chive chiduku chinobvira chinodikanwa , uye kuti mhuka dzinoshandiswa bedzi apo kunova kuri madikanwa . ”
Iri boka , mukuwirirana neiyi nzvero yazvino uno , rinoita kutaura kushoma kwavoruzhinji .
Boka rechipiri , mukuwirirana namanyuko mamwe chetewo , “ avo vanoitira hanya maruramiro emhuka vanoshandisa chimiro chikuru chokuchinja uye vanoshora chose chose kushandiswa kwemhuka mukunzverwa kwokushanda kwomushonga mumuviri . ”
“ Mhuka dzina maruramiro apakuvamba asingaparadzanisiki , ” akadaro mutarisiri biyamwe weboka rimwe rakadaro .
“ Kana mhuka ine simba rokunzwa kurwadziwa kana kuti kutya , ipapo ina maruramiro okuita kuti zvinhu izvozvo zvirege kuitwa pairi . ”
“ Hapana hwaro hwokuva nomufungo nokuda kwokutaura kuti munhu ana maruramiro chaiwo , ” mumwe mutauriri akataura kudaro .
“ Zvose zvakafanana .
Zvose ndezvomuboka rakakwirira rezvisikwa . ”
Vezvokusunungurwa kwemhuka vazhinji vanopwiswa zvikurukuru vanoshora kushandiswa kwemhuka nokuda kwezvokudya , zvokupfeka , mitambo , uye kunyange zvipfuyo zvokutamba nazvo .
Varedzi vakasundumidzirwa mumvura naavo vanoshora kubatwa nokudyiwa kwehove .
Vanhu vanopfeka mabhachi ane mvere nezvipfeko zveganda remhuka vakatukwa pamigwagwa .
Zvitoro zvakapwanywa uye mabhachi anodhura emvere achiparadzwa naavo vano murangariro wokuchinja zvikuru wokushandiswa kwemhuka nokubatwa zvisinokufanira .
“ Handizati ndichizodya mazai nokuda kwezvokudya zvamagwanani kana kuti kupfeka zvipfeko zvamakanda , ” mumwe akataura kudaro .
“ Kunenge seri kwenhindi iri yose yebacon uye zai riri rose rinoratidzika kuva risingakuvadzi , ” rakanyevera kudaro pepanhau reHumane Society of the United States , kwa “ kavanda nhau refu , yakavanzika yokutambura kusingatsungiririki . ”
Richipedzisa nemifananidzo yenguruve nehuku zvakapfigirwa muzvirugu zviduku nezvizumba , pepanhau rakapomera kuti iyi migariro , yakapararira zvikuru munzvimbo dzamabasa dzinogadzirwa zvinhu nokugadzirwa kwenyama yenguruve neyehuku , inoita “ ndiro yenyama yenguruve namazai haisati iri chimwe chinhu kunze kwe‘kudya kwamangwanani kwoutsinye . ’ ”
Sezvinooneka , kunokunzwa kwakasimba nokwapachokwadi kunobatanidzwa mukudzivirirwa kwamaruramiro emhuka .
Nhau Dzinotyisa
Vanhu vazhinji vanodavira kuti kushora kunzvera mhuka kunoruramiswa zvizere .
Imwe yenhau dzinomukurumbira wakashata zvikuru yakabatanidzwa muRabhorotari Rokukuvara Musoro rapayunivhesiti yakakurumbira yeAmerica .
Matepi evhidhio akabiwa akatorwa mukati mokuvhojokera kwokusunungurwa kwemhuka akaratidzira “ tsoko dzichidzvanyidzirwa misoro yadzo mumuchina unorovanya nesimba , vanzveri vachiseka kuita kwokupfizuka kwezvisikwa zvine uropi hwakuvadzwa , ” yakashuma kudaro magazini yeKiwanis yaSeptember 1988 .
Ikoku kwakaparira kubviswa kwokuwanira mari kwehurumende nokuda kwerabhorotari .
Uyewo kune kuedza kwakashata kweDraize , kwakanyanyofanana zvikuru nokwenzvimbo dzamabasa anogadzirwa zvinhu ecosmetic , shampoo , detergent , uye lye .
Uyu muedzo unoshandiswa kuyera kuswinya kwomushonga ungapinda mumeso omunhu .
Chaizvoizvo , kubvira patsuro dzinopfuiwa nhanhatu kusvikira kupfumbamwe dzinoiswa munzvimbo dzinobvumira bedzi misoro yadzo nemitsipa kubuda kunze .
Ikoku kunodzidzivisa kukwenga meso adzo nenzara pashure pokunge mushonga wadururirwa madziri .
Kuri kushumwa kuti tsuro dzinonjiririka mukurwadziwa .
Kunyange vanzveri vazhinji vanoshora zvikurukuru ichi chimiro chokuedza uye vari kuedza kudzivisa kushandiswa kwacho .
Masangano amaruramiro emhuka akatsigira nhau zhinji dzinotyisa dzinoitwa mumarabhorotari okunzvera mhuka .
Vezvokusunungurwa kwemhuka havana mufungo wakakwirira waDr .
Robert White anokorwa mashoko kare .
American Anti - Vivisection Society yakanyora kuti iye “ munzveri wemhuka akashata wokuCleveland uyo akaisira misoro yetsoko uye akachengeta uropi hwetsoko huri hupenyu mumvura , kunze kwomuviri . ”
Sezvinoitika mupokanidzano zhinji , pane kunyanyisa kuviri , uye pane nzira yapakati inoedza kutora zvakanakisisa ndokubvisa zvakaipisisa zvemiuyo .
Somuenzaniso , kuna mapindukiro api naapi anoshanda pakuedza nemhuka here ?
Ko kurambwa chose chose kwokunzvera mhuka ndikwo bedzi mhinduro inoshanda , yakadzikama here ?
Nyaya yedu inotevera icharangarira iyi mibvunzo .
[ Bhokisi riri papeji 9 ]
Mirangariro Inosiana
“ NDINODAVIRA kuti mhuka dzina maruramiro ayo , kunyange zvazvo akasiana needu timene , akaita saasingabvisiki .
Ndinodavira kuti mhuka dzinamaruramiro okusava namarwadzo , kutya kana kuti kurwadziswa mumuviri kunoitwa padziri nesu . . . .
Dzinamaruramiro okusaitirwa utsinye munzira ipi neipi samanyuko ezvokudya , nokuda kwevaraidzo kana kuti rimwe donzo ripi neripi . ” — Naturalist Roger Caras , ABC - TV News , U.S.A . ( Newsweek , December 26 , 1988 ) .
“ Kutarira pamufananidzo mukuru , handigoni kufuratira mwero mukurusa wezvakanaka zvakaparirwa nokunzvera .
Majekiseni , kurapa , unyanzvi hwokuvhiya , uye miitiro yakatangwa mumarabhorotari zvakawedzera nduramo nomutoo unokatyamadza muzana ramakore rakapfuura . . .
Mune iyi tsananguro , kusashandisa mhuka nokuda kwokunzvera kunogona kuonwa sechisarudzo choutsinye : Takava nenzira yokudzidza mapodzerwe ehosha asi hatina kuishandisa . ” — Marcia Kelly , Health Sciences , Fall 1989 , University of Minnesota .
“ Ndinoti ‘ Aiwa ’ kukunzverwa kwemhuka .
Kwete bedzi nokuda kwetsika , asi zvikurukuru nokuda kwezvikonzero zvesayenzi .
Kwakaratidzirwa kuti miuyo inobva mukunzverwa kwemhuka haizati ichitongoshanda kuvanhu .
Kune mutemo womusikirwo wakabatana namavakirwe anoitwa muviri nezvinodyiwa . . . mukuwirirana nokushanda kwomushonga mumuviri , uko kwakasimbiswa nokuda kworudzi rumwe , kunoshanda bedzi nokuda kworudzi irworwo chairwo uye kwete nokuda kworumwe . . . .
Kunzverwa kwemhuka ndokwokurangarira kusina kururama , kusina maturo , kunodhura uye kupfuurirazve kwoutsinye . ” — Gianni Tamino , munzveri wapaYunivhesiti yePadua , chikoro chikuru chemishonga cheItaly .
[ Mufananidzo uri papeji 7 ]
Tsuro dziri mutukamuri dzinoshandiswa nokuda kwokuedzwa kwaDraize mumeso
[ Kwazvakatorwa ]
PETA
[ Vakatipa Mufananidzo uri papeji 8 ]
UPI / Bettmann Newsphotos
Kunzvera Mhuka — Murangariro Wakadzikama
KUNYANGE zvazvo mutengo unoripirwa ungava unomutsa nharo , vanhu vazhinji vanodavira kuti kunzvera mhuka kwakaparira zvakanaka zvikurusa nokuda kwavanhu .
Kunyange avo vanoreverera masimba masimba mukurwisana nokushandiswa kwokuedzwa kwemhuka vave vari vabetserwi vezivo itsva yokurapa nemiitiro yokurapa uyewo mirimo inorwisa hosha .
Martin Stephens weHumane Society yeUnited States akati : “ Tinotofanira hedu kuva vakatendeseka ndokuziva kuti kwave kune betsero dzakati kuti dzinobva mukunzvera mhuka .
Asika nharidzano yedu yokupedzisira ndikwo kutsiviwa kwakakwana kwemhuka .
( Parade Magazine , October 9 , 1988 ) “ Ndinobvuma , ” akadaro Vicki Miller , purezidhendi weToronto Humane Society , “ kuti zvakanaka zvakati kuti zvakaitwa nemhuka mukuvamba mezana ramakore .
Kudzorwa kwehosha yeshuga kwakawanwa nomutoo uno mufungo mukunzvera mhuka .
Asika hapana dikanwo yakwo zvino nokuti tine marudzi ose oruzivo rwounyanzvi hwamapinduko . ” — The Sunday Star , Toronto , Canada .
Uyu mutsoropodzi mumwe cheteyo akabvunzwa mapindurire aaizoita avo vanopokanidza : Kana gonzo richifanira kufa kuti riponese upenyu hwomwana , kwakarifanira .
Kana mhuka dzichichengetwa kuti dzirege kunzverwa , vana vanofa kuti vaponese makonzo .
Mhinduro yake kuToronto Globe and Mail yakanga iri yokuti : “ Inongova hayo nhau yendangariro , uye mumurangariro iwowo kwave kuchidokuva kusingabviri kukurira . . .
Pane pokanidzano yegonzo nomwana uye nguva yose unorashikirwa . ”
Mubvunzo wakabvunzwa munyaya inotangireyi , kuti : “ Kana kunzvera mhuka kuchigona kukuponesa kana kuti mudikanwi pahosha inorwadza kana kuti rufu , ungakuramba here ? ”
John Kaplan , purofesa womutemo wapaStanford University , California , akanyora mhinduro muchinyorwa chaNovember 1988 chemagazini yeScience , kuti : “ Avo vanoshora kunzvera mhuka havawanzomira panheyo ndokurairidza vanachiremba vavo kusashandisa miuyo yokunzvera kushanda kwomushonga mumuviri pamhuka apo ikwo kungabetsera vadikanwi vavo kana kuti ivo vamene .
Uyewo ivo vave vasati vachidisisa kuzvirambira ivo vamene zvimuko zveenderero mberi zvipi nezvipi zvomunguva yemberi zvinobva mukunzvera mhuka .
Tinogona kuyemura nheyo dzinogombedzera Zvapupu zvaJehovha kuramba kuisirwa ropa . . . naavo vanoramba kuvhimwa kwemhuka dzine mvere kusapfeka zvipfeko zvine mvere .
Asi tinofanira kurwisa nesimba pfungwa inoparira avo vanoshora kunzvera mhuka kutevera nzira yavo kwete kupfurikidza nomuenzaniso asi panzvimbo pakwo kupfurikidza nokurwisa mupokanidzano dzokusatendeseka dzokunyima munhu ari wose betsero . ”
“ Vanhu vanofanira kuziviswa , ” akanyora kudaro mupepeti wenhau wemagazini yeScience yaMarch 10 , 1989 , “ kuti kunzvera pamhuka kunobetserawo dzimwe mhuka .
Chokwadi , jekiseni rehosha yen’ombe , utachiona hunouraya mamirioni en’ombe pashoma napashoma uye inorwadza , rakatangwa kupfurikidza nokunzvera mhuka ; jekiseniro zvino riri kushandiswa neWorld Health Organization kumamirioni en’ombe muAfrica . ”
Murangariro weBhaibheri
Pashure paMafashamo emburumbwa yose muzuva raNoa , Jehovha Mwari akabudisa chirevo kuna Noa nokuvana vake , avo vanobatanidza chizvarwa chedu : “ Mhuka iri yose inofamba iri mhenyu ingabatira sezvokudya zvenyu . Kana zviri zvinomera zvakasvibira , ndinozvipa kwamuri .
Nyama bedzi nomweya wayo — ropa rayo — hamuzati muchifanira kudya . ”
Makanda emhuka aigonawo kuva anoshandiswa nokuda kwezvokupfeka .
Ikoku hakungaputsi udzori hwakapiwa naMwari hwomunhu pamhuka . — Genesi 3 : 21 .
“ Kana mhuka dzingashandiswa sezvokudya zvinotsigira upenyu hwavanhu , ” yakanyora kudaro magazini yaMukai !
yaJune 22 , 1980 , “ kunoratidzika kuva kuno mufungo kudzishandisa mukunzvera kwokurapa kuponesa upenyu .
Zvisinei , irworwu harwuzati rwuri rubvumidzo rwokunzvera kusingaganhurirwi uye kazhinji kazhinji kusina maturo , kwokudzokorora kunobatanidza kutambura kukuru . ”
Zvamazvirokwazvo , kubva mumurangariro weBhaibheri , utsinye hukurusa kumhuka hahungagoni kururamiswa . — Eksodho 23 : 4 , 5 , 12 ; Dheuteronomio 25 : 4 ; Zvirevo 12 : 10 .
Vanachiremba vazhinji navezvesayenzi vanobvuma kuti zvakanaka zvakati kuti zvakabva musangano rokuchinja raavo vanoshora kunzvera mhuka . “ Chitsama chinotyisa chamapfundo akaitwa nesangano regarikano yemhuka ndeokunyanyisa asi akarurama hawo , ” akabvuma kudaro mumwe wezvesayenzi .
“ Upenyu nokutambura kwemhuka zvechokwadi zvinofanira kurangarirwa nokuda kwechimwe chinhu , ” akazivisa kudaro wezvesayenzi weAmerica Jeremy J .
Stone .
“ Zivo yakati kuti inogona kuwanwa pamutengo wakanyanyokwirira kwazvo , ” yakabvuma kudaro nyanzvi yokushanda kwomuviri Dr .
D .
H .

Smith .
“ Tinobvuma nechishuvo chokuita kuti kunzvera kuve kunorwadza zvishoma , kutarisira uye kuderedza chiverengero chemhuka mukunzvera , ” akadaro Dr .
J .
B .
Wyngaarden weU.S . National Institutes of Health .
Uye mumwe wezvokushingaira wemhuka akabvuma , kuti : “ Kwaichimbova hunenge ushingi kushandisa uye kusafunga chinhu chipi nechipi pamusoro pakwo .
Nhasi , kufunga pamusoro pamapinduko kunorangarirwa kuva chinhu chokuita . ”
“ Mapanduko ” ishoko gurusa .
Vezvesayenzi vanobvuma kuti havangatongosviki papfundo rokubvisa chose chose kunzvera mhuka , asi kwakunobvira vanoramba vachitsvaka mapinduko .
Somuenzaniso , tsuro hadzisati dzichashandiswazve kusimbisa mimba yomunhu , sezvo muitiro wokusimbisa nawo zvino uri kuwanikwa .
Mbira hadzisati dzichashandiswazve kuwana utachiona hworurindi .
Mitoo yokuwana nayo hosha zvino iri kuponesa upenyu hweidzi mhuka idzo dzingadai dzakafa nomumwe mutoo .
Mimwe miitiro yokunzvera nayo yakatsiva kunzvera pambeva .
Uye tsuro zhinji dzaifukidzirwa namahwendefa nokuda kwokunzvera kunorwadza kweDraize dzingaregwa nokuda kwebinduko rokushandisa rukanda rwezai renhunzvi yehuku sorukanda rwapamusoro rwokunzvera narwo .
Zvamazvirokwazvo , vanhu vanotapurika nokutambura kwemhuka vanokarira kuti kuchava namamwe mabinduko mazhinji anowanwa , uye nokukurumidza .
Zvisinei , binduko gurusa rokunzvera mhuka richava Paradhiso iya yapasi yanguve ichimirirwa iyo maKristu echokwadi ave achinyengeterera .
Jehovha Mwari , Musiki ano rudo , akavimbisa kuti zvirwere zvose uye rufu irwo rwumene zvichaparadzwa nokusingaperi .
Munyika itsva yakavimbiswa yaMwari , munhu nemhuka zvichagarisana murugare nokusingaperi , uye hapana chinhu chichazvityisa .
Uye hakuzati kuchizovazve nezvirwere nokudaro hapana dikanwo yokunzvera mhuka .
Utsinye huchava chinhu chakapfuura . — Isaya 25 : 8 ; 33 : 24 ; 65 : 25 ; Mateo 6 : 9 , 10 .
‘ Anoziva Mhinduro Dzose dzeBhaibheri ’
Paimwe nguva yakapfuura mumwe mukadzi womuNew York State akatumira aichimbova mufundi biyake , airera mhuri , kopi yebhuku rinonzi Bhuku Rangu Renhau dzeBhaibheri .
Pashure penguva yakati kuti mukadziyo akagamuchira tsamba inobva kwaari umo iye akanyora pamusoro pomwanasikana wake Elizabeth :
“ Anoda bhuku chaizvo — ndiro bedzi raanoda kuti ndimuravire usiku .
Anowana nhau shanu ( nokuti iye ava namakore mashanu ) usiku , uye vhiki rakapera mudzidzisi wake weSandesikuru akandiudza kuti anogarovimba naElizabeth pakuziva mhinduro dzose dzemibvunzo yeBhaibheri .
Naizvozvo rinofanira kuve rakanyorwa nomumwe munhu anosanonzwisisa zvinodiwa navana . ”
Mudzimai weNew York anotaura pamusoro peshamwari yake , kuti : “ Ikoku kwakanga kuri kuita kwake kwokutendeseka , sezvaanonanga zvikuru uye haati aizorumbidza bhukuro kudai akanga asingaridi . ”
Tinorangarira kuti newewo uchakoshesa ichi chinyorwa chine mifananidzo yakaisvonaka , chamabhii makuru .
Nhau dzacho dzeBhaibheri dzine 116 dzinopa muravi pfungwa yeizvo Bhaibheri rinoreva nezvazvo .
Idzi nhau dzinooneka munhevedzano makaitikira zvinotika munhau .
Uchawana ichochi kuva chinobetsera zvomenemene kudzidza apo , muwirirano nezvimwe zvinoitika , zvinhu zvakaitika munhau .
Gamuchira iri bhuku rinokosha ramapeji 256 kupfurikidza nokuzadza ndokutumira kuponi .


Mibvunzo Inoda Kupindurwa
PANE imwe nguva muupenyu hwako , ungave wakabvunza , kuti : ‘ Kana Mwari ariko , neiko akabvumidza kutambura kwakawanda kudai ?
Uye neiko akakubvumidza kwenguva refu yakadai , munhau yose yomunhu ?
Ko kutambura kuchazomboguma here ? ’
Nemhaka yokusava nemhinduro dzinogutsa dzemibvunzo yakadai , vazhinji vakashatiriswa .
Vamwe vakatotsauka pakudavira muna Mwari , kana kuti vanomushora nokuda kworushambwa rwavo .
Somuenzaniso , munhu akapukunyuka Kuparadza chose chose , kupondwa kwamamirioni kwakaitwa navaNazi muHondo yeNyika II , akashatiriswa zvikuru zvokuti akataura kuti : “ Kana ukananzva mwoyo wangu , iwo uchakuchetura . ”
Mumwe murume akatambura somuuyo wechitambudzo chedzinza , icho chakaparira rufu rweshamwari nemitezo yemhuri muHondo yeNyika I , akazivisa nomutoo wokushatiriswa , kuti : “ Ko Mwari akanga ari kupiko pataimuda ? ”
Nokudaro , vanhu vazhinji vari kunetseka .
Mumurangariro wavo , kunoratidzika kuva kusingawirirani kuti Mwari worunako norudo abvumire zvinhu zvakashata kuti zviitike kwenguva refu yakadai .
Izvo Vanhu Vakaita
Ndokwechokwadi chaizvo kuti vanhu vakaita zvakashata zvikurusa mukurwisana navamwe kuburukira kumazana amakore — kureva idika , kwezviuru zvamakore .
Kukura nokutyisa kweizvi zvose kunovhiringidza ndangariro .
Pepuko zvayakaenderera mberi sezvinobvumwa , vanhu vakaita zvombo zvinoramba zvichityisa zvikuru zvokuparadza kana kuti kuremadza vamwe : pfuti hurusa , pfuti dzinomwaya mabara , ndege dzehondo , matangi ehondo , zvitsika , zvipfura marimi omwoto , zvombo zvoutachiona nenyukireya .
Somuuyo , muzana rino ramakore roga bedzi , hondo dzamarudzi dzakauraya vanenge vanhu vana mamirioni ane zana rimwe !
Mamwe mazana amamirioni akakuvadzwa kana kuti akatambura mudzimwe nzira .
Uye huzhinji hwezvinhu hwakaparadzwa , zvakadai semisha nepfuma , hahufungidziriki .
Funga nezvorusuruvaro rukurusa , kurwadziwa , uye misodzi izvo hondo yakaparira !
Kazhinji kazhinji zvikurusa ndivo vanhu vasina mhaka vakatambura : vakweguru nechembere , vana , vacheche .
Uye kazhinji kazhinji zvikurusa , vazhinji vakaita zvakashata havana kudanirwa kuzozvidavirira .
Munyika yose , kutambura kunopfuurira kusvikira zvino .
Zuva riri rose , vanhu vari kupondwa kana kuti neimwe nzira vanoitwa vanyajambwa noutsotsi .
Vanokuvadzwa kana kuti vanofira mutsaona , kubatanidza ne‘zviito zvomusikirwo ’ zvakadai semadutu ane simba , mafashamo , uye kudengenyeka kwapasi .
Vanotambura kusaruramisira , fungira mano yakaipa , urombo , nzara , kana kuti hosha , kana kuti mune dzimwe nzira dzakawanda .
Ko Mwari aigona sei kuve akasika chimwe chinhu — rudzi rwomunhu — rwatambura zvikurusa kwazvo , kazhinji kazhinji zvikuru , zana ramakore nezana ramakore ?
Chinetso Chiri Mumuviri Womunhu
Ichi chinetso chinoonwa kunyange mumuviri womunhu .
Vezvesayenzi navamwe vakaunzvera vanobvuma kuti muviri womunhu wakaitwa nomutoo unoshamisa , wakaisvonaka .
Rangarira mashomanene bedzi amativi awo anoshamisa : ziso risingadaviriki romunhu , iro risina kamera inogona kuritevedzera ; uropi hunoshamisa , uhwo hunoita kuti komupiyuta yemberi - mberi zvikurusa iratidzike kuva chinhu chisiri chounyanzvi ; mashandire pamwe anoita mativi madukusa omuviri pasina nhamburiko yedu yokuitira hanya ; nenji rokubereka , kubereka mwana akaisvonaka — mufananidzo wavabereki vake — mumwedzi mipfumbamwe bedzi .
Vanhu vazhinji vanotaura kuti ichi chinhu chounyanzvi cherongedzero , muviri womunhu , waitofanira kuve wakasikwa noMurongedzeri ano unyanzvi — Musiki , Mwari Wamasimba ose .
Asika , nomutoo unosuruvarisa , muviri mumwe chetewo unoshamisa unopera simba .
Mukufambira mberi kwenguva unokurirwa nechirwere , ukweguru , uye rufu .
Pakupedzisira unomwekesheka kuva guruva .
Haiwa kunonzwisa tsitsi sei !
Apo bedzi munhu anofanira kubetserekana namakumi amakore oruzivo rwokuzviwanira ndokuva akachenjera zvikuru , muviri unozhokoteka .
Haiwa musiano unosuruvarisa zvakadini , pamugumo wawo , utano , simba , uye runako izvo muviri wakanga une simba nokuda kwazvo pamavambo awo !
Neiko Musiki ane rudo aizoita chimwe chinhu chakaisvonaka somuviri womunhu , kuti chigoguma bedzi nomutoo unosuruvarisa zvikuru kudai ?
Neiko aizosika muviri unovamba zvakaisvonaka , une simba zvikurusa , asi unoguma nomutoo wakashata zvikuru kudai ?
Matsanangurire Anokuita Vamwe
Vamwe vakataura kuti uipi nokutambura midziyo yaMwari yokuvandudza vara redu kupfurikidza nenhamo .
Mufundisi weMethodist akabvuma , kuti : “ Kuripirwa kwezvakanaka nokuda kwezvakashata rutivi rwerongedzero yaMwari yoruponeso . ”
Akaita ikoko kuvaka vara ndokuponeswa , vanhu vakanaka vanofanira kutambura nezviito zvavanhu vakashata sorutivi rwerongedzero yaMwari .
Asika baba vano rudo vohunhu vaizoedza kuvandudza vara ravana vavo kupfurikidza nokurongedzera kuvaita kuti vaitwe vanyajambwa kupfurikidza netsotsi roupengo here ?
Rangarirawo , kuti vechiduku vazhinji vanourawa mutsaona kana kuti vanopondwa kana kuti vanofira muhondo .
Vanyajambwa vechiduku ivavo havasati vangavazve nebanza rokuvandudza vara ravo nokuti vangave vafa .
Naizvozvo pfungwa yokuti kutambura kunobvumirwa nokuda kwokuvandudza vara haisati ichiita mufungo chaizvoizvo .
Hakuna baba ano mufungo naano rudo angada kuti kutambura kana kuti ngwavaira zviwire pavadikanwi vake .
Kureva idi , baba angarongedzerera vadikanwi vake kuti vatambure nokuda kwoku‘vaka vara ’ angarangarirwa kuva asingakodzeri , kunyange anopenga .
Ipapoka nomutoo uno mufungo kungataurwa here kuti Mwari , Baba vakuru vano rudo , Musiki wokuchenjera kwose wechisiko chapose pose , noune angarongedzera kutambura sorutivi rwe‘rongedzero [ yavo ] nokuda kworuponeso ’ here ?
Ikoko kungava kubatanidza utsinye hwokunyanyisa nevara rinotyisa kwaari , vara iro isu tose tinowana risingagamuchiriki kunyange muvanhu vakaderera .
Kuwana Mhinduro
Ndokupiko kwatingatendeukira nokuda kwemhinduro dzemibvunzo yakapoteredza kubvumidza kwaMwari kutambura nouipi ?
Mibvunzo yacho zvainobatanidza Mwari , kuno mufungo kuona icho iye amene anogovera munzira yemhinduro .
Tinowana sei mhinduro dzake ?
Kupfurikidza nokuenda kumanyuko ayo Mwari anotaura kuti akanyora senhungamiro nokuda kwavanhu — Bhaibheri Dzvene , Magwaro Anoyera .
Pasinei hapo neizvo munhu angafunga pamusoro pamanyuko iwawo , akakodzerwa nokunzverwa , nokuti , sokutaura kwakaita muapostora Pauro , kuti : “ Rugwaro rwose rwakafuridzirwa naMwari uye runobetsera . . . nokuda kwokururamisa zvinhu . ”
Akanyorawo , kuti : “ Apo imi makagamuchira shoko raMwari , iro makanzwa kwatiri , imi makarigamuchira , kwete seshoko ravanhu , asi , sezvariri chaizvoizvo rezvokwadi , seshoko raMwari . ”
* — 1 VaTesaronika 2 : 13 , NW .
Kuwana mhinduro dzemibvunzo pamusoro pokubvumidzwa kwokutambura kunopfuura basa roungwaruwo zvaro .
Mhinduro dzinoisvokosha kukunzwisisa kwedu zviri kuitika iko zvino panyika , zvichaitika munguva yemberi iri pedyo , uye kuti mumwe nomumwe wedu anotapurwa sei .
Mutoro uri kwatiri timene kurega Bhaibheri , kurukurirano yaMwari nemhuri yavanhu , richitaura iro rimene .
Chii , ipapoka , charinotaura pamusoro pokuti kutambura kwakavamba sei uye nei Mwari achikubvumidza ?
Chinhu chikurusa chokunzwisisa mhinduro chine chokuita namaitirwe atakaitwa mundangariro nomupfungwa .
Bhaibheri rinoratidzira kuti Musiki akaisa mumuumbirwe wedu savanhu iri vara rinoisvokosha : chishuvo chorusununguko .
Ngatirangarirei nokupfupikisa chinobatanidzwa chaizvoizvo muchisarudzo chokuita zvaunoda nokuda kwavanhu uye kuti ikoku kune chokuita sei pakubvumidza kwaMwari kutambura .
[ Mashoko Omuzasi ]
Nokuda kwekurukurirano youfakazi hwokuti Bhaibheri rakafuridzirwa nomutoo woumwari , onai bhuku rinonzi The Bible — God’s Word or Man’s ? , rakabudiswa neWatchtower Bible and Tract Society of New York , Inc .
Chipo Chinoshamisa Chechisarudzo Chokuita Zvaunoda
KO IWE unoonga here kuva norusununguko rwokusarudza matungamirire auchaita upenyu hwako , chauchaita uye kutaura ?
Kana kuti ungada mumwe munhu here kuti akutaurire chinofanira kuva shoko rako riri rose uye chiito , miniti iri yose yezuva nezuva , chero bedzi uchirarama ?
Hakuna munhuwo zvake anoda kuti upenyu hwake hutorwe musimba rake ndokudzorwa chose chose nomumwe munhuwo zvake .
Kufanira kurarama nenzira iyeyo kungava kunodzvinyirira zvikuru uye kunokangaidza .
Tinoda rusununguko .
Asika neiko tine chishuvo chakadaro chorusununguko ?
Kunzwisisa chikonzero nei tichikoshesa rusununguko rwedu rwechisarudzo ndicho chinhu chikurusa chokunzwisisa kuti uipi nokutambura zvingamuka sei .
Kuchatibetserawo kunzwisisa chikonzero nei Mwari amirira kusvikira zvino asati aita chiito chokugumisa uipi nokutambura .
Maitirwe Atinoitwa
Apo Mwari akasika vanhu , pakati pezvipo zvizhinji zvinoshamisa zvaakavapa pakanga pane chisarudzo chokuita zvaunoda .
Bhaibheri rinotiudza kuti Mwari akasika munhu mu‘mufananidzo norufanano ’ rwake , uye rimwe ramavara ana Mwari ndirwo rusununguko rwokuita chisarudzo .
Nokudaro , apo akasika vanhu , akavapa vara rinoshamisa rimwe chetero irero — chipo chechisarudzo chokuita zvaunoda .
Ndokusaka tichida rusununguko panzvimbo pouranda hunoitwa navabati ushe vanodzvinyirira .
Ndochikonzero nei pfundepfunde dzichiumbika mukurwisana noubati ushe hune utsinye nohunodzvinyirira zvikuru zvokuti vanhu vanowanzomukira kuti vawane rusununguko .
Chishuvo chorusununguko hachizi tsaona .
Bhaibheri rinopa chikonzero chinokosha .
Rinoti : “ Apo pano mudzimu waJehovha , pane rusununguko . ”
Naizvozvo kuda rusununguko rutivi rwomuzvarirwo wedu nokuti Mwari akatisika nenzira iyeyo .
Ndichimwe chinhu icho iye anoda kuti tive nacho nokuti iye amene ndiMwari worusununguko . — 2 VaKorinte 3 : 17 .
Mwari akatipawo mano endangariro , akadai samasimba okunzwisisa , kurangarira , uye chisarudzo , anoshanda mutsinhirano nechisarudzo chokuita zvaunoda .
Iwawa anotigonesa kufunga , kurangarira zvinhu , kuita zvisarudzo , uye kutsauranisa zvakarurama nezvisinokururama .
Hatina kusikirwa kuva vakafanana namarobhoti asingafungi asina chisarudzo chokuzviitira amene ; uye hatina kusikirwa kuita zvinhu zvikurukuru noruzivo rwokuberekwa narwo , sezvakaitwa mhuka .
Pamwe chete nechisarudzo chokuita zvaunoda , vabereki vedu vokutanga vakapiwa chinhu chiri chose icho munhu upi noupi nomutoo une mufungo angada : Vakanga vaiswa muparadhiso yakafanana nomunhanga ; vakanga vane zvinhu zvokunyama zvakawandisisa ; vaiva nendangariro dzakakwana nemiviri isati yaizokwegura kana kuti kurwara ndokufa ; vaizova navana vaizovawo nenguva yemberi inofadza ; uye chiverengero chavagari vapasi chinowedzera chaizova nebasa rinogutsa rokushandurira pasi rose mukuva paradhiso . — Genesi 1 : 26 - 30 ; 2 : 15 .
Mukuwirirana neicho Mwari akanga aita kuti chishande , Bhaibheri rinoti : “ Mwari akaona chinhu chiri chose chaakanga aita uye , tarirai !
icho chakanga chakanaka zvikuru . ”
Bhaibheri rinotaurawo nezvoMusiki , kuti : “ Mubato wake wakakwana . ”
Hungu , akapa mhuri yomunhu mavambo akakwana .
Hakusati kwaigona kuva kuri nani zvikuru .
Rusununguko Rune Ganhuriro
Zvisinei , chipo chinoshamisa chechisarudzo chokuita zvaunoda chaizova chisina ganhuriro here ?
Hekani waro , ungatsunga here kutyaira motokari mumugwagwa une motokari zhinjisa kudai kwakanga kusina mitemo yomumugwagwa , umo waiva wakasununguka kutyaira uri muchikamu chipi nechipi chomugwagwa , murutivi rwupi norwupi , pakumhanya kupi nokupi ?
Chokwadika , miuyo yorusununguko rwakadaro rwusina kuganhurirwa mumotokari ingava ngwavaira .
Ndikumwe cheteko muukama hwavanhu .
Rusununguko rwusina gannhuriro nokuda kwavamwe rwungareva kusava norusununguko nokuda kwavamwe .
Rusununguko rwusingadzorwi rwunogona kuparira nyongano , inokuvadza rusununguko rwomunhu ari wose .
Panofanira kuva neganhuriro .
Naizvozvo , chipo chaMwari chorusununguko hachisati chichireva kuti iye akarongedzerera vanhu kuzvibata nomutoo upi noupi vasingarangariri garikano yavamwe .
Shoko raMwari rinoti pane iri pfundo : “ Zvibatei savarume vakasununguka , uye musatongoshandisa rusununguko rwenyu sepembedzo nokuda kwouipi . ”
Naizvozvo Mwari anoda kuti chisarudzo chedu chokuita zvatinoda chive chinodzorwa nokuda kwebetserwo yavose .
Haana kurongedzerera vanhu kuva norusununguko rwakakwana , asi rusununguko rune mwero , runogona kuchinjwa nomurawo womutemo .
Mitemo Yaaniko ?
Mitemo yaaniko yatakaitirwa kuti titeerere ?
Mitemo yaaniko inoshanda zvakanakisisa nokuda kwedu ?
Rumwe rutivi rworugwaro ruri pana 1 Petro 2 : 16 ( NW ) rwanyorwa pamusoro apa runoti : “ Imi hamusati muri varanda vomumwe munhu kunze kwaMwari . ”
Ikoku hakusati kuchireva uranda hunodzvinyirira asi , panzvimbo pakwo , kuti isu takasikirwa kuva vanoteerera mitemo yaMwari .
Tiri vanofara zvikuru kana tikaramba tichiiteerera .
Mitemo yaMwari , kupfuura bumbiro ripi neripi remitemo ringagona kuitwa navanhu , inogovera nhungamiro yakanakisisa zvikuru nokuda kwomunhu ari wose .
Isaya 48 : 17 ( NW ) , inoti : “ Ini , Jehovha , ndini Mwari wako , Uyo anokudzidzisa kuti uzvibetsere iwe umene , Uyo anokuparira kufamba munzira umo iwe unofanira kufamba mairi . ”
Asika , panguva imwe cheteyo , mitemo yaMwari inobvumira nokuda kwenzvimbo huru yorusununguko mukati memicheto yayo .
Ikoku kunobvumira nokuda kwechisarudzo chikuru chomunhu oga nemhatsa , kuchiita kuti mhuri yomunhu ive inofadza zvikuru , zvamazvirokwazvo , inoyevedza zvikuru .
Vanhu vanoteererawo mitemo yomusikirwo yaMwari .
Somuenzaniso , kana tikafuratira mutemo wesimba rinokweva rapasi ndokusvetuka panzvimbo yakakwirira , tingakuvadzwa kana kuti kufa .
Kana tikagara pasi pemvura tisina mudziyo chaiwo wokufema nawo , tingafa mumaminiti mashomanene .
Uye kana tikafuratira mitemo yedu yomukati yomuviri ndokurega kudya zvokudya kana kuti kunwa mvura , tingafawo .
Nokudaro , vabereki vedu vokutanga , uye vose vakabva mavari , vakasikwa vane dikanwo yokuteerera mitemo yaMwari yetsika neyokugarisana kwavanhu uyewo mitemo yake yomusikirwo .
Uye teerero kumitemo yaMwari haisati yaizova inoremedza .
Panzvimbo pakwo , kwaizoshanda nokuda kwegarikano yavo neyeyo yemhuri yose yavanhu yaizouya .
Kudai vabereki vedu vokutanga vakarambira mukati meganhuriro dzemitemo yaMwari , vose vaizodai vakave vari vane utano .
Chii chakaitika kuti chishatse mavambo akaisvonaka iwawo ?
Neiko , ipapoka , uipi nokutambura zvava zvakapararira ?
Nei Mwari akazvibvumidza kwenguva refu zvikuru ?
[ Mufananidzo uri papeji 7 ]
Chipo chinoshamisa chechisarudzo chokuita zvaunoda chinotiparadzanisa namarobhoti asingafungi uye nemhuka dzinoita zvinhu zvikurukuru noruzivo rwokuberekwa narwo
Chikonzero Nei Mwari Akabvumidza Kutambura
“ Hakusati kuri kwomunhu ari kufamba kururamisa nhano kunyange yake .
Ndiruramisei , Haiwa Jehovha . ” — Jeremia 10 : 23 , 24 , NW .
MASHOKO iwawo akanyorwa zviuru zvamakore pashure pokunge vanhu vasikwa .
Jeremia akaziva kuti kusvikira kuzuva rake , nhau yomunhu yakanga iri ngwavaira mukuenzanisirwa namavambo akanaka ayo Mwari akapa vabereki vedu vokutanga .
Kutaura kwaJeremia kwakasimbiswa nechinyorwa chaanopfuura makore ewedzero ane 2 500 enhau chifo chenguva yake .
Ngwavaira yavanhu yakatoipisisa .
Chii chakaipa ?
Kushandiswa Zvisinokufanira Kwechisarudzo Chokuita Zvaunoda
Vabereki vedu vokutanga havana kuona idi rokuti ivo havana kusikirwa kuti vabudirire kunze kwaMwari nemitemo yake .
Vakasarudza kuva vanozvimirira kunze kwaMwari , vachifunga havo kuti ikoko kwaizovandudza upenyu hwavo .
Asi ikoku kwakanga kuri kushandiswa zvisinokufanira kworusununguko rwavo .
Vakadarika ganhuriro dzakagadzwa dzaMwari dzechisarudzo chokuita zvaunoda . — Genesi , ganhuro 3 .
Neiko Mwari asina kungoparadza bedzi Adhama naEvha ndokutangazve navamwe vaviri vohunhu ?
Nemhaka yokuti uchangamire hwake hwapose pose namabatire ake ushe zvakanga zvapanikirwa .
Kuva kwake Mwari Wamasimba ose uye Musiki wezvisikwa zvose kunomupa maruramiro okubata ushe pavari .
Sezvo iye ari Nyakuchenjera Kwose , ubati ushe hwake hwakanakisisa nokuda kwezvisikwa zvose .
Asi kubata ushe kwaMwari zvino kwakadenhwa .
Vanhu vaigona kuita zviri nani zvikuru here panokuva vanobatwa ushe naMwari ?
Musiki aiziva zvapachokwadi mhinduro yomubvunzo iwoyo .
Nzira yechokwadi yokuti vanhu vawane yakanga iri yokuvabvumira rusununguko rusina kuganhurirwa rwavaishuva .
Naizvozvo , chikonzero chimwe , pakati pezvimwe , nei Mwari akabvumidza uipi nokutambura ndechokuratidzira nomutoo usingatongopanikirwi kana ubati ushe hwokuzvimirira hwomunhu kunze kwake huchigona kubudirira .
*
Adhama naEvha vakazviunzira vamene kutambura pavari napavana vavo .
Ivo vaka‘cheka izvo ivo vakadyara . ’
“ Ivo vamene vakaita nomutoo unokuvadza ; ivo havasati vari vana [ vaMwari ] , hurema ndohwavo vamene . ” — Dheuteronomio 32 : 5 , NW .
Vabereki vedu vokutanga vakanga vanyeverwa kuti kuzvimirira kunze kwoubati ushe hwaMwari kwaizoparira rufu rwavo .
Ikoko kwakabvumikisa kuva zvokwadi .
Kupfurikidza nokusiya Mwari , ivo vakasiya manyuko avo outano noupenyu .
Vakakwegura kutozosvikira rufu rwavakurira . — Genesi 3 : 19 .
Pashure pacho , Mwari akabvumidza nguva yakakwana yokuti mhuri yomunhu iratidzire zvizere kana tsika ipi neipi yezvamatongerwe enyika , yokugarisana kwavanhu , kana kuti yomugariro wepfuma yavaiita kunze kwoubati ushe hwake yaizobvumikisa kuva inogutsa zvizere .
Ko ipi neipi yeidzi tsika yaizounza nyika inofadza , ine rugare isitongorina utsotsi kana kuti hondo here ?
Ko ipi neipi yaizokudziridza rubudiriro rwezvinhu zvokunyama nokuda kwavose here ?
Ko ipi neipi yaizokurira chirwere , ukweguru , uye rufu here ?
Ubati ushe hwaMwari hwakanga hwarongedzererwa kuita zvinhu zvose izvozvo . — Genesi 1 : 26 - 31 .
Icho Kupfuura Kwenguva Kunodzidzisa
Nokukurumidza nhau yakajekesa zvokwadi yaVaRoma 5 : 12 ( NW ) , kuti : “ Rufu rwakapararira kuvanhu vose . ”
Iyi ndima inotsanangura kuti “ chivi chakapinda munyika kupfurikidza nomunhu mumwe uye rufu kupfurikidza nechivi . ”
Apo vabereki vedu vokutanga vakapandukira ubati ushe hwaMwari , vakava vakaremara , vasina kukwana .
Uhu urema ndihwo bedzi hwavaigona kupfuudzira kuvana vavo .
Somuuyo , tose zvedu takaberekwa takaremara , takarerekera kuchirwere uye rufu .
Kupfuura kwenguva kwakazivisawo kuti vanhu vazerwe nezvivi zvikurusa vanozvibata sei kuno mumwe nomumwe .
Kwave kune hondo dzinotyisa dzakanyanyowandisa zvokusagona kudziverenga , mbengo dzedzinza norudzidziso , bvunzurudzo , utsotsi hunotyisa hwamarudzi ose , uye zviito zvoudyire namakaro .
Mukuwedzera , urombo nenzara zvakarwadza mamirioni asingaverengeki avanhu .
Mukati mezviuru zvakapfuura zvamakore , rudzi rwomunhu rwaedza rudzi rwuri rwose rwunofungidzirika rwehurumende .
Bva , rumwe norumwe rwakakundikana kugutsa zvinodikanwa zvomunhu .
Pamisi ichangobva kupfuura iyi , hurumende dzechiKomonisiti dzakarambwa munyika zhinji .
Mumarudzi ehurumende dzokusarudza kwavazhinji mune kupararirawo kwoutsotsi , urombo , kusatsiga kwomugariro wepfuma , uye ushati .
Zvamazvirokwazvo , zvimiro zvose zvehurumende yohunhu zvabvumikisa kuva zvisina kukwana .
Kupfuurirazve , Mwari akabvumira nguva kuti vanhu vasvike paukwiriri hwavo hwapamusoro hwechinowamwa chesayenzi nechezvinhu zvokunyama .
Asika ienderero mberi chaiyoiyo here apo uta nomuseve zvakatsiviwa nezvitsika zvenyukireya ?
apo vanhu vanogona kupinda muchadenga asi vasingagoni kugara pamwe chete murugare pasi pano ?
apo mamirioni avanhu anotya kubuda kunze usiku nokuda kwoutsotsi ?
Icho muedzo wenguva unoratidzira ndechokuti hakubviri zvikuru kuti vanhu va‘tungamirire nhano dzavo vamene ’ nomutoo unobudirira kupinda zvakuri kwavari kurarama vasina zvokudya , mvura , uye mhepo .
Takasikirwa kuva vanotsamira panhungamiro yoMuiti wedu sokungosikwa kwatakaitwa kuti titsamire pane zvokudya , mvura , uye mhepo . — Mateo 4 : 4 .
Kupfurikidza nokubvumidza uipi nokutambura , Mwari akaratidzira kwechigarire miuyo inosuruvarisa yokushandisa zvisina kufanira chisarudzo chokuita zvaunoda .
Ichi chipo chinokosha zvokuti panokutorera vanhu chisarudzo chokuita zvavanoda , Mwari akavabvumira kuona icho kushandiswa zvisina kufanira kwacho kunoreva .
Pamusoro pechisarudzo chokuita zvaunoda , chinyorwa chinonzi “ Statement of Principles of Conservative Judaism ” chinoti : “ Kana pasina bviro chaiyo yavanhu yokuita chisarudzo chakaipa pakunangana nechakanaka nechakashata , mufungo wose wechisarudzo hauna revo . . . .
Huzhinji hwokutambura kwenyika nomutoo wakananga hunoparirwa nokushandisa zvisina kufanira kwedu chisarudzo chokuita zvaunoda chatakapiwa . ”
Zvechokwadi , Jeremia akanga akarurama paakati : “ Hakusati kuri kwomunhu anofamba kururamisa kunyange nhano yake . ”
Uyewo Soromoni akanga akaruramawo paakati : “ Munhu akadzora munhu kusvikira pakuvadziko yake . ” — Muparidzi 8 : 9 , NW .
Nomutoo wakasimba , ikoko kunoratidzira kusakwanisa kwomunhu kubvisa kutambura .
Kunyange Soromoni , nouchenjeri hwake hwose , pfuma , uye simba haati aigona kururamisa nhamo inobva muubati ushe hwohunhu .
Ko , ipapoka , Mwari achagumisa here kutambura ?
Achazombotusa vanhu nokuda kwokutambura kwavo kwakapfuura here ?
[ Mashoko Omuzasi ]
Nokuda kwekurukurirano izere zvikuru yenhau dzose dzinobatanidzwa , ona bhuku rinonzi Iwe Unogona Kurarama Nokusingaperi muParadhiso Pasi pano , ganhuro 11 na 12 , rakabudiswa neWatchtower Bible and Tract Society of New York , Inc .
[ Mufananidzo uri papeji 9 ]
Mwari akapa rudzi rwomunhu mavambo akakwana , asi nhau inoratidzira kuti vachizvimirira kunze kwaMwari vanhu havangagoni ku‘tungamirira nhano dzavo ’ murubudiriro
Nyika Itsva Isitongorina Kutambura
“ Zvinhu zvekare hazvisati zvichizorangarirwa , uyewo hazvisati zvichizofungwa mumwoyo .
Asi farai , imi vanhu , uye farisisai nokusingaperi mune zvandiri kusika . ” — Isaya 65 : 17 , 18 , NW .
MASHOKO iwawo ouporofita akafuridzirwa naMwari anopfuura makore 2 700 akapfuura .
Anorondedzera , muchikamu , icho upenyu huchava hwakaita munguva yemberi .
Rini ?
Pashure pokunge Mwari agumisa tsika ino yezvinhu .
Uporofita huzhinji hweBhaibheri hunojekesa kuti idonzo raMwari rokubvisa tsika ino yezvinhu nokukurumidza uye kuitsiva nenyika itsva isitongorina kutambura kupi nokupi .
Haiwa upenyu huchava hwakasiana sei munyika itsva iyeyo mukuenzanisirwa noupenyu munhau yose yekare yomunhu !
Shoko rouporofita raMwari rinotiudza kuti ichava isitongorina chose chose hondo , utsotsi , urombo , uye kusaruramisira .
Zvichapfuura nokusingaperi zvichava chirwere norufu .
Hakusati kuchizovazve nehurumende dzinokamuranisa , marudzidziso , kana gadziriro dzomugariro wepfuma dzakabvumikisa kuva dzisina kukwana zvikuru .
Misodzi yomufaro ichatsiva misodzi yorusuruvaro nokuti zvichapfuura nokusingaperi zvichava uipi nokutambura .
Zvakadeya Kufananidzirwa Muuporofita hweBhaibheri
Cherekedza kuti migariro yakadaro yakadeya kuoneswa sei mumuenzanisiro uno wouporofita hweBhaibheri :
Hakuchinazve Hondo : “ Iye anogumisa hondo kusvikira kumigume - gume yapasi . ”
“ Rudzi harusati ruchizosimudzira munondo mukurwisana norudzi , uyewo iwo haasati vachizodzidzirazve hondo . ” — Isaya 2 : 4 , NW .
Ruramisiro Nokuda Kwomunhu Ari Wose : “ Ndichaita ruramisiro rwonzi rwokupima narwo uye kururama mudziyo wokusandaridza nawo . ” — Isaya 28 : 17 , NW .
Kusatongova Norutyo : “ Ivo vachagara chaizvoizvo , munhu mumwe nomumwe pasi pomuzambiringa wake napasi pomuonde wake , uye hakusati kuchizova nomunhu unovatyisa . ”
“ Zvamazvirokwazvo ivo vachabvumikisa kuva paivhu ravo muchengeteko . ” — Ezekieri 34 : 27 , NW .
Nzara Inobviswa : “ Pasi pano pachava nezviyo zvizhinji ; pamusoro pamakomo pachava nezvinofashukira . ”
“ Muti womumunda unofanira kubereka zvibereko zvawo , uye nyika iyo imene ichabereka zvibereko zvayo . ” — Ezekieri 34 : 27 , NW .
Hakuchinazve Ukweguru Kana Kuti Chirwere : “ Nyama yake ngaive itsva zvikuru kupfuura yomuupwere ; ngaadzokere kumazuva esimba rake roupwere . ”
“ Hakuna mugari wemo achataura , kuti : ‘ Ndinorwara . ’ ” — Isaya 33 : 24 , NW .
Rufu , Kuchema , Uye Kurwadziwa Zvaparara Nokusingaperi : “ [ Mwari ] uchapukuta musodzi uri wose pameso avo , uye rufu haruchazovipozve , uyewo kuchema kana kurira kana kurwadziwa hazvichazovipozve . Zvinhu zvekare zvapfuura . ” — Zvakazarurwa 21 : 4 , NW .
Haitapurwi Nenguva Yakapfuura
Nyika itsva inouya yokuita kwaMwari ichava inogutsa zvikuru zvokuti kufarikanywa kwoupenyu kunoitwa navagari vapasi hakusati kuchizodziviswa , kunyange neyeuko dzipi nedzipi dzisingafadzi dzokutambura kwekare .
Mifungo mizhinji inovaka nemibato zvichava upenyu hwezuva riri rose ravanhu muzera irero idzva pashoma napashoma zvichadzima yeuko dzakashata dzakapfuura .
Chipikirwa chaMwari ndeichi : “ Zvinhu zvekare hazvisati zvichizoyeukwa , uyewo hazvisati zvichizofungwa mumwoyo . ”
Vanhu vachava vano “ fara nokusingaperi ” mune icho Mwari achaunza munyika yose .
“ Nyika yose yazozorora , yazova isitongorina vhiringidziko .
Vanhu vava vanofara nokudanidzira kwokufara . ” — Isaya 65 : 17 , 18 ; 14 : 7 , NW .
Nhasi , “ kariro inosundirwa mberi inorwarisa mwoyo , ” sokurondedzera kunoita Bhaibheri .
Asi mugariro uchashandurwa munyika itsva .
Panguva iyeyo “ chinhu chinoshuviwa [ chichava ] muti woupenyu apo iwo unouya . ”
Mwoyo haisati ichizonetswa nokutambura kana kuti nekariro dzisingazadziki .
Panzvimbo pakwo , ichazadzwa negutsikano nomufaro nokuda kwezvinhu zvizhinji zvinoshamisa izvo Mwari achagovera nokuda kwemhuri yomunhu .
Ubati Ushe Hwakasiana
Panzvimbo pokuva noubati ushe hwomunhu husingagutsi hunozvimirira kunze kwaMwari , nyika itsva ichava noubati ushe hwakasiana chose chose .
Chiremera chinodzora chichatorerwa vanhu .
Havasati vachizobvumirwazve kubata ushe vakazvimirira kunze kwaMwari .
Uporofita hweBhaibheri hunoti : “ Mumazuva amadzimambo iwawo [ vabati ushe vari musimba zvino ] Mwari wokudenga uchagadza umambo [ mudenga ] husati huchizotongoparadzwa .
Uye umambo ihwo humene hahusati huchizopfuuridzirwa kuna vamwe vanhu vapi navapi [ zvakunenge kusichinazve ubati ushe ] . Ihwo huchapwanya ndokugumisa maumambo iwawa ose [ ayo ariko zvino ] , uye ihwo humene huchagara kusvikira kunguva dzisingazivikanwi . ” — Dhanieri 2 : 44 , NW .
Jesu akadzidzisa vateveri vake kunyengeterera ubati ushe hutsva hwapasi apo iye akati : “ Umambo hwenyu ngahuuye .
Kuda kwenyu ngakuitwe , somudenga , napasi panowo . ” — Mateo 6 : 10 , NW .
Iyeyo ichava hurumende itsva yorudzi rwomunhu — ubati ushe hwokudenga hwaMwari hunodzorwa noUmambo hwake huri musimba raKristu .
Uye pasi pano , vabatiri vakavimbika vohunhu vaMwari vachatarisira zvinhu mukuwirirana nenhungamiro yaMwari .
Muapostora Petro akataura nezve iyi gadziriro itsva se “ matenga matsva nepasi idzva zvatiri kumirira mukuwirirana nechipikirwa chake , uye kururama kunogara muna izvozvi . ”
Ubati ushe ihwohwo hwoUmambo ndihwo dzidziso huru yeBhaibheri .
‘ Chisiko Chinosunungurwa ’
Uhu ubati ushe hutsva huchadzorawo chose chose masimba omusikirwo apasi .
‘ Masimba omusikirwo ’ akadai sokudengenyeka kwapasi , madutu emhepo , mafashamo , kana kuti kusanaya kwemvura hazvisati zvichizoparirazve nhamo .
Jesu iye amene akaratidzira simba rake mukuraira aya masimba .
Pane imwe nhambo , somuenzaniso , apo igwa iro Jesu navadzidzi vake vakanga vakakwira rakanga rodokubheukira mudutu guru , iye akateramisa mhepo negungwa .
Vadzidzi vashamiswa vakazivisa , kuti : “ Uyu munhu worudzii , zvokuti kunyange mhepo negungwa zvinomuteerera ? ” — Mateo 8 : 23 - 27 , NW .
Naizvozvo pasi , uyewo chisiko chohunhu , zvichawana rusununguko rwusingaenzanisirwi .
“ Chisiko icho chimene chichasunungurwa muuranda hwoushati ndokuva norusununguko rune mbiri rwavana vaMwari .
Nokuti isu tinoziva kuti chisiko chose chinoramba chichigomera pamwe chete uye chiri kurwadziwa pamwe chete kusvikira zvino . ” — VaRoma 8 : 21 , 22 , NW .
Tinogona kuva nechokwadi here chokuti ubati ushe hwohunhu nokukurumidza huchaguma uye kuti hurumende itsva yaMwari ichatora kutarisirwa kwezvinhu zvose zvapasi ?
Tinogona zvamazvirokwazvo , nokuti Changamire weChisiko Chapose pose akapa shoko rake : “ ‘ Zano rangu ndimene richagara , uye ndichaita chinhu chiri chose chandinofarira ’ ; . . . ndakatochitaura ; ndichachiunzawo .
Ndakachiumba , ndichachiitawo . ” — Isaya 46 : 10 , 11 , NW .
“ Nguva Yakagadzwa ”
Ko ikoko kuchaitika sei ?
Kuchaitika rini ?
Shoko raMwari rinoti : “ Kune nguva yakagadzwa nokuda kwechinhu chiri chose . ”
Ikoku kunobatanidza nguva yakagadzwa yokuti Mwari ati ‘ zvaringana ! ’
uye kugumisa uipi nokutambura .
Dhanieri akataura nezve “ nguva yakagadzwa yomugumo . ”
Jesu akataurawo nezve “ nguva yakagadzwa . ” — Marko 13 : 32 , 33 .
Hungu , Mwari akazvigadzira nguva chaiyoiyo yokupindira muzvinhu zvavanhu ndokubvisa chose kuedza kunosuruvarisa muubati ushe hwomunhu hwokuzvimirira kunze kwake .
“ Mwari wechokwadi achatonga vose vari vaviri vakarurama navakaipa , nokuti kune nguva yechinhu chiri chose . ”
Uye ufakazi huri mukuzadzika kwouporofita hweBhaibheri hunoratidzira kuti nguva yakagoverwa yaMwari yokubvumidza kutambura ichaguma nokukurumidza .
Apo ganhuriro yenguva iyeyo inenge yapera , iye achaparadza chose chose tsika isingagutsi youbati ushe hwohunhu iyo kwezviuru zvamakore yakaunza kutambura kukuru kumhuri yomunhu . — Mateo 24 : 3 - 14 ; 2 Timotio 3 : 1 - 5 , 13 ; Zvakazarurwa 19 : 11 - 21 .
Apo Mwari anoita marutongeso ake , cherekedza chichaitika kuna avo vanozviisa pasi poubati ushe hwake , mukusiana naavo vasingadaro : “ Muchinguvana chiduku , uye wakaipa haachazovipozve ; . . . asi vanyoro ivo vamene vachagara nhaka yapasi , uye zvamazvirokwazvo vachawana mufaro wavo mukuru mukuwanda kworugare . ”
“ Kana vari vana vavakaipa , zvamazvirokwazvo vachaparadzwa .
Vakarurama ivo vamene vachagara nhaka yapasi , uye vachagara nokusingaperi pariri . ”
“ Cherekedzai wakarurama , nokuti nguva yemberi yomunhu iyeyo ichava ine rugare .
Asi vadariki ivo vamene zvamazvirokwazvo vachaparadzwa chose chose pamwe chete . ” — Pisarema 37 : 10 , 11 , 28 , 29 , 37 , 38 ; onawo Zvirevo 2 : 21 , 22 ; Mateo 5 : 5 .
Asika zvakadiniko namabhirioni avanhu vakatofa ?
Vachabetserekana sei nenyika itsva ?
Kupfurikidza norumuko , kudzorerwa kuupenyu pasi pano chaipo .
Vachadzoka kubva mumakuva ndokupiwa banza rokufarikanya upenyu nokusingaperi .
Shoko raMwari rinosimbisira , kuti : “ Kuchava norumuko rwavose vari vaviri vakarurama navasakarurama . ”
Uye Jesu akaenzanisira ikoku kupfurikidza nokumutsa vanhu vakafa , vakadai saRazaro nomwanakomana wechirikadzi yeNaini . — Johane 11 : 38 - 44 ; Ruka 7 : 11 - 16 .
“ Tuso ”
Haiwa kunofadza sei kuziva kuti donzo raMwari nderokugumisa kutambura uye kuunza nyika itsva yakarurama !
Funga nezvokurarama mamirioni amakore — zvamazvirokwazvo , nokusingaperi — muutano hwakakwana nomufaro pakati pemhoteredzo dzeparadhiso , umo uipi nokutambura zvichava nokusingaperi zvinhu zvomunguva yakapfuura !
Hausati waizobvuma here kuti iyi “ tuso ” inoitwa naMwari kurudzi rwomunhu — munguva yose isingagumi — inopfuura makore mashomanene ane zviuru ane mwero ayo Mwari akabvumidza kutambura ?
Uyewo haisati ichipfuura zvikuru makore ane 70 kana kuti 80 okutambura here — kana kuti mashoma — atingave takatsungirira somunhu mumwe nomumwe munduramo yedu ?
Murangariro Wokuona Zviri Kure
Mumurangariro wake wokuona zvinhu zviri kure , Musiki anoziva kuti kwakanga kuchikosha kuti atange kugadzikisa nhau dzinokosha zvikuru dzamaruramiro ake okubata ushe saChangamire weChisiko Chapose pose nokururama kwoubati ushe hwake .
Uye kwakanga kuchikosha kugadzikisa nhau yokushandiswa zvakafanira uye zvisinokufanira kworusununguko rwechisarudzo .
Kwakanga kuriwo madikanwa kuratidzira kuti chisiko chake chakakwana mukuti vanhu vanoteerera mukuvimbika mitemo yake yakarurama vanogona kuchengeta perero kwaari mukutambura nomukuedzwa kunoitwa navabati ushe venyika , muenzaniso wakatanhamara waikoku uchiva Mwanakomana wake amene , Jesu , paaiveri pasi pano .
Achinge agadzikisa nhau dzose , Mwari haasati achizobvumira uipi nokutambura kuti zvivepozve kuti zvishatse nyika yose ine rugare .
“ Kutambudzika hakusati kuchizosimuka kwenguva yechipiri . ” — Nahumi 1 : 9 , NW .
Mukati menguva yose isingagumi inouya , Mwari anogona kushandisa chakaitika muzviuru izvi zvamakore akapfuura sokunge chaiva chitemeso chakaisvonaka mudare rapamusoro .
Chisarudzo charo chinogona kushandiswa panguva ipi neipi yomunguva yemberi , munzvimbo ipi neipiwo zvayo muchisiko chapose pose , kana panikiro dzichizombomukazve pamusoro pouchangamire hwaMwari kana kuti kushandiswa zvakafanira kwechisarudzo chokuita zvaunoda .
Chii Chauchasarudza ?
Nhasi tine chisarudzo .
Tinogona kushandisa chisarudzo chedu chokuita zvatinoda munzira mbiri : Tinogona kusarudza kufuratira madonzo aMwari , kugutsikana noubati ushe husina kukwana hwohunhu ndokugoverana mugumo wahwo , kana tinogona kushandisa rusununguko rwedu rwechisarudzo kudzidza icho madonzo aMwari ari uye icho tinodikanirwa kuita kuti timufadze savadzorwi vakazvipira voUmambo hwake .
Jesu mumunyengetero kuna Mwari , akati : “ Ikoku kunoreva upenyu husingaperi , kupinza kwavo zivo yenyu , Mwari wechokwadi bedzi , neyouyo wamakatuma , Jesu Kristu . ”
Naizvozvo kana tichida upenyu munyika itsva , tinodikanirwa kuita nhamburiko dzokudzidza zvokwadi pamusoro paMwari , madonzo ake , uye zvinodikanwa zvake .
Cherekedza kuti Bhaibheri rinozivisa sei , kuti : “ Jehovha anewe chero bedzi uchibvumikisa kuva naye ; uye kana uchimutsvaka , iye achazvirega achiwanwa newe , asi kana ukamusiya iye achakusiya . ” — 2 Makoronike 15 : 2 , NW .
Nguva iri kuperera nyika ino yekare ; itsva iri kuuya : “ Nyika iri kupfuura ndozviri kuitawo ruchiva rwayo , asi iye unoita kuda kwaMwari unogara nokusingaperi . ”
Ndechipiko chauchasarudza — nyika yekare iri kupfuura kana kuti itsva iri kuuya ?
Shoko raMwari rinoti : “ Ndaisa upenyu norufu pamberi pako , chikomborero nechituko ; uye unofanira kusarudza upenyu kuti ugoramba uri mupenyu , iwe navana vako , kupfurikidza nokuda Jehovha Mwari wako , kupfurikidza nokuteerera inzwi rake uye kupfurikidza nokunamatira kwaari ; nokuti iye ndiye upenyu hwako nourefu hwamazuva ako . ” — Dheuteronomio 30 : 19 , 20 .
Chishuvo chako here chokufarikanya zvikomborero izvo Mwari akachengetera avo vanotsinhiranisa kuda kwavo nokwake ?
Vabudisi vamagazini ino kana kuti Zvapupu zvaJehovha kunzvimbo ipi neipi munyika zvichafara kukubatsira , pachena , kudzidza zvakawanda pamusoro paikoku .
[ Mashoko okukwezva vaverengi ari papeji 12 ]
Vakafa vachava nebanza rokurarama munyika itsva yaMwari kupfurikidza nokumutswa mumakuva
Kuvhara Mukaha Uri Pakati Pavanachiremba Navarwere veZvapupu
MUNYIKA yose vanachiremba vanoziva zvikurukuru chinhu chimwe pamusoro peZvapupu zvaJehovha : Zvinoramba kuisirwa ropa .
Zvisinei , vanachiremba vazhinji havatongozivi chinhuwo zvacho pamusoro peZvapupu .
Naizvozvo pavanoda kuisira ropa murwere weChapupu , kuramba kungavakatyamadza sokusina mufungo chose chose .
Nokudaro , mukaha unonzwisa urombo ungaparadzanisa chiremba nomurwere .
Vanachiremba vashomanenesa zvikuru vanoziva kuti Zvapupu zvaJehovha hazvirwisani nokurapa uye kuti chimiro chazvo pamusoro peropa chiri zvose zviri zviviri hachikwikwidzanirwi uye chakatsigiswa zvakasimba mumutemo waMagwaro .
Kuri zvino , kuva nomufungo kwechimiro chapaMagwaro kwave kuchirevererwa nomutoo wakatsiga kupfurikidza nedirano yezviwanwa zvitsva zvesayenzi pazvose zviri zviviri ngozi dzokuisira ropa dzehomologous nekotsekano dzechinjo dzokuisira ropa .
Asika Zvapupu zvaJehovha zvinogona sei kuwana aya mashoko mhiri kwenzanga yezvokurapa ?
Matare Avanyai Vezvipatara
Nokuda kwedonzo irero , Mutumbi Unodzora weZvapupu zvaJehovha wakatarisira kugadzwa kwamatare avanyai vezvipatara mumaguta makuru ane zvipatara zvikuru zvokurapa .
MuUnited States , matare ane zana rimwe , ane avhareji yavashumiri vashanu parimwe nerimwe , ari kutovhara mukaha uri pakati pavanachiremba neZvapupu .
Mukuvamba megore rino gadziriro yakatambanudzirwa kune dzimwe nyika .
Kubvira muna February 19 kusvikira kuna March 27 , mitezo mitatu yeMibato Yamashoko eZvipatara muBrooklyn yakashanyira mahofisi masere amabazu eZvapupu zvaJehovha munharaunda yePacific .
Donzo racho rakanga riri ramativi matatu : kuita misangano yokurovedza vashumiri veZvapupu vakadeya kusarudzwa nokuda kwebasa redare ravanyai vezvipatara , kurovedza vashandi vapamabazu kutarisira chibhariro cheMibato Yamashoko yeZvipatara mubazu rimwe nerimwe , uye kushanyira zvipatara navanachiremba nokuda kwokukurudzira kurapa kunopfuuridzirwa uye kunofutunurwa kweZvapupu zvaJehovha pasina kushandiswa kweropa .
Misangano mina yakaitwa : mumwe muSydney nokuda kweAustralia neNew Zealand ; mumwe muManila nokuda kwePhilippines , Hong Kong , uye Taiwan ; mumwe muGuta reEbina nokuda kweJapan neKorea ; uye wokupedzisira muHonolulu nokuda kweHawaii .
Purogiramu yacho yakashandisa zvose zviri zviviri masiraidhi nevhidhio kutsanangura kushanda nezviri mukati zveropa uye ndaza inowedzera yechinjo dzokurapa kuropa rehomologous .
Kurukurirano dzacho dzakafukidza nzira dzokubetsera nadzo Zvapupu zvaJehovha apo zvinonangana nezvinetso zvinobatanidza ropa .
Musangano wacho wakasimbisawo ukoshi hwokubatira pamwe navanachiremba nezvipatara , nokudarokwo ndokuita kuti kuve nyore zvikuru kwavari kuremekedza chimiro cheZvapupu .
Mutezo mumwe wedare ravaJapan wakati : “ Purogiramu yatishongedzera chaizvoizvo kupinda mubasa rokukudziridza kunzwisisa . ”
Zvinopfuura Zvapupu zvine 350 zvinobva mumufambiro wose woupenyu zvakarovedzwa pamisangano mina .
Pamberi peshanyo , mahofisi amabazu akaita rangano navanachiremba vokuvhiya vakatanhamara nemitezo yavashandi vakuru vakuru pazvipatara zvikuru kuzokurukura kurapa kusina ropa nokuda kweZvapupu zvaJehovha .
Zvikwata zvitatu pabazu rimwe nerimwe zvakagoverwa kuita idzi shanyo , chimwe nechimwe chichitungamirirwa nomumwe wavamiriri vatatu vanobva Brooklyn .
Ikoku hakuna kupa bedzi rovedzo yapakarepo kuna avo vakagoverwa kuva mitezo yedare rechipatara asiwo kwakavaita kuti vanzwe vakasununguka pakutaura navanachiremba nenyanzvi dzokurapa dzinotarisira utano .
Shanyo dzakadaro dzinopfuura 55 dzakaitwa munhambo iyi yamavhiki matanhatu .
Zvivhariso Zvebatira Pamwe
Miuyo yacho yakanga ichigutsa .
MuAustralia chimwe chikwata chinoshanya chakasangana nomubetseri wegorokota routano rehurumende yeNew South Wales .
Vakakurukura naye kuitwa kwokuvhiya pasina ropa pazvipatara zvizhinji zvinotarisira utano , vachikarakadza kuti Australia ingagona kuva nzvimbo nokuda kwokuvhiya kwakadaro nokuda kweZvapupu zvaJehovha muSouth Pacific .
Akaona pasina chikonzero nei vanachiremba vangasagona kugadzwa kuita kuvhiya kwakadaro .
Shanyo dzine makumi maviri nembiri dzakaitwa muAustralia .
Chiremba mumwe wechipatara akati : “ Imi munoziva zvakawanda pamusoro penyaya yeropa nokumwe kurapa kunowanikwa kupinda zvatinoita . ”
Mukuru mukuru mukuru weboka rezvipatara zvinomwe akapa simbisiro yokuti iye aizogadza nyanzvi yokuvhiya kuti ironde pfungwa yokugadza chikwata chavanachiremba vanovhiya pane chimwe chezvipatara zvavo kuti zviite kurapa kusina ropa nokuda kweZvapupu zvaJehovha .
Pachipatara chemwoyo cheManila — chinorangarirwa navamwe kuva chakanakisisa muMabvazuva — kwakaratidzirwa kumutarisiri wezvokurapa kuti rinenge zana reZvapupu zvaJehovha zvinomirira kuvhiyiwa kwomwoyo rakaiswa kumugumo kwomutsetse nemhaka yokuti hazvingaisirwi ropa .
Iye akati aizogumisa muitiro iwowo .
Mutarisiri wezvokurapa wechipatara chakaisvokurumbira chePhilippines , St .
Luke’s , akaratidzirwa icho chiri bhuku rezvokurapa zvino rinotaura pamusoro pokuvhiya kusina ropa , uye iye akabvumira kuti kwakakotsekana zvikuru .
“ Chinhu chakaisvonaka , ” akabvuma kudaro .
“ Ndiyo nzira bedzi yatinogona kudzivisa nayo AIDS nehosha yechiropa . ”
Akaratidzira kuti akanga akagadzirira kupa Zvapupu banza rokuwana kurapwa kusina ropa pachipatara chake ; iye ndipurezidhendiwo webhangi reropa rechipatara .
Pamusangano wamazuva matatu weJapan , Korea yakamirirwawo , ine nhume 44 dzavashumiri veZvapupu zvaJehovha , 5 vavo vaiva vanachiremba .
KuJapan kwakabva vashumiri veZvapupu vane 255 , kubatanidza vanachiremba vane 41 , pakati pavo paiva navamwe vanachiremba vanovhiya uropi nenyanzvi dzokutindivadza muviri , uye magweta 2 .
Matare ana makumi maviri akagadzwa muJapan , uye manomwe muKorea .
Pashure pomusangano wacho , varairidzi vakaenda nemitezo yomunzvimbomo yamatare ezvipatara kundoshanyira vanachiremba nezvipatara munharaunda yeTokyo kundosimudzira ukama hwebatira pamwe .
“ Takashanyira mubetseri wapurofesa wezvoruzivo rwokusunungusa pachipatara cheyunivhesiti , ” anoshuma kudaro mufundisi mumwe weJapan .
“ Akanga asunungusa vana vavanenge vakadzi gumi vari Zvapupu zvaJehovha .
Mumwe wavo akanga arashikirwa namasendimita amakubiti 2 800 eropa , uye mwero wake wehemoglobin wakaderera kusvikira kumagiramu 3,5 padeciliter .
( Avhareji yavakadzi magiramu 14 padeciliter . )
Asi chiremba akakwanisa kusunungusa pasina ropa .
Kunyange zvazvo ari muBuddha , muitiro wake uri wokuremekedza zvitendero zvomurwere wake .
Iye akabvumira kupfuurira kugamuchira varwere vari Zvapupu zvaJehovha . ”
Mutarisiri wezvokurapa muYokohama akabvuma kuita kuti chipatara chake chinyorwe pandaza pakati peizvo zvinodisa kubatira pamwe ndokutaura kuti vachava vanofara kugamuchira varwere vari Zvapupu vanorambwa nezvimwe zvipatara .
“ Kurapa Zvapupu zvaJehovha pasina ropa , ” chiremba akadaro , “ zvamazvirokwazvo chinetso , asi ndinonzwisisa Zvapupu nokuti zvakandipa banza rokubvumikisa unyanzvi hwangu sachiremba . ”
Makangawo muri muYokohama umo imwe nyanzvi yezvirwere zvavakadzi yakati : “ Ini ndingarwirwa maruramiro avarwere mudare kana ndikamangarirwa kuremekedza chido chomurwere uye kusaisira ropa . ”
Matare akagadzwa nokuda kweKorea ari kushuma rubudiriro rwakanaka .
Pana May 26 shanyo yakaitwa kuYonsei University Hospital .
Chinozivikanwa zvikuru muKorea yose uye china mabazu matatu .
Mitezo inobva munzvimbo idzi dzose yakapinda , ichiita hwerengedzo ye 62 .
Purofesa woruzivo rwokutindivadza muviri akataura pamusoro po “ Kutarisirwa Kwokutindivadzwa Kwavarwere vari Zvapupu zvaJehovha . ”
Mashoko aakapa achanyorwa mumagazini yoruzivo rwokutindivadza muviri muKorea .
Zvachiri chimwe chezvipatara zvakatanhamara muKorea , chinofanira kuva nepesvedzero yakanaka pane zvimwe zvipatara navanachiremba .
Hapana mubvunzo wakamuka usina kufukidzwa kwazvo pamusangano wacho muJapan .
Matare avanyai mashanu akagadzwa nokuda kweHawaii , uye iwo ose akauya kuHonolulu nokuda kwomusanganowo .
Mazhinji awo akaperekedzwa pashanyo dzezvipatara .
PaChipatara Chokutarisira Utano cheHawaii , mutarisiri akati iye aizonyora nyaya pamusoro pedu mutsambanhau yavo yokutumira kuzvipatara zvose zvomuHawaii .
Pachipatara chokutarisira utano chikuru kune zvose , Queen’s muHonolulu , dare rakaratidzira kuti fomu rokubvuma raishandiswa nechipataracho raiva nokusarurama mukurongwa kwamashoko aimirira zvisino kufanira Zvapupu .
Rakaratidzira kuti Zvapupu zvingasva zvafa hazvo panzvimbo pokuisirwa ropa “ rinoponesa upenyu . ”
Kwakajekeswa kuti ichi chakanga chisati chichitongova chimiro chedu , kuti tinouya kuchipatara kuzotaviridzira utano hwedu noupenyu .
Kurongwa kwamashoko kwakakuita kuratidzike kuti ropa rakanga ririro bedzi rakanaka uye kuti hakuna ropa rinoenzana norufu .
Kurongwa kwamashoko kwakakundikana kubvuma kubvira kworufu nokuda kwokuisirwa ropa , nokudaro ndokusagovera murwere chisarudzo chokuziva pamusoro pokuti aidisa kuzvipinza mungozii .
Gweta rechipatara rakati : “ Regai ndione ikoko ! ”
Zvaakakurava , iye akati : “ Ini handina kunyora izvi ! ”
Gweta nomutarisiri zvavakaenda , mutarisiri akati kugweta : ‘ Ndinofunga kuti tinofanira kuhwirudzura uru rugwaro pamwe chete . ’
Dare Idzva Rinoita Donzo Raro
Mukati mamazuva pashure porusando rwerovedzo muHawaii , Chapupu chakaendeswa nokukurumidza kuchipatara chapererwa neropa zvikurusa , kuverengwa kweropa rake kwakanga kwaderera nomutoo une ngozi .
Hapana kubuda ropa kwaigona kuwanwa ; kuvhiya kwokuongorora kwaidikanwa .
Chiremba haati aizovhiya pasina ropa .
Akachinjirwa kune chimwe chipatara uko mumwe chiremba akarambawo kuvhiya .
Dare ravanyai richangobva kuumbwa rakasvika , rakataura nomutarisiri wezvokurapa nachiremba anotarisira wacho , uye rakatsanangura kuti , kureva idi , murwere akanga ari kusiiwa .
Chiremba akarambazve kuvhiya uye akabviswa panhauyo .
Vamwe vanachiremba vaviri vakapinzwa .
Vakaita kuvhiyakwo , vakawana manyuko okubuda ropa , ndokururamisa chinetsocho .
Hanzvadzi yedu yakapona .
Kudai pakanga pasina kupindira kwedare ravanyai , angadai akafa , uye manyuko enhau angadai akakurondedzera seimwe nhau yeChapupu ‘ chinofa chisina ropa rinodikanwa . ’
Zvirokwazvo , munhau dzakadaro Zvapupu zvakafa pasina kuvhiya kunodikanwa apo vanachiremba vanovhiya vanokwanisa vangadai vakazviponesa .
Pamwero wamarudzi ose , ipapoka , matare avanyai ezvipatara ari kushanda kuvhara mukaha uri pakati panzanga yokurapa neZvapupu zvaJehovha kupfurikidza nekurukurirano ine revo nokunzwisisana .
Miuyo yacho yave ichigutsa .
Vanachiremba vazhinjisa vari kusvika pakuona kuti muitiro wakanaka wokurapa nokuvhiya kwounyanzvi zvinogona kugamuchira zvitendero zveZvapupu zvaJehovha .
MuUnited States , vanachiremba vanopfuura 6 500 vanodisa kuita kudaro .
Kwavari , Zvapupu zvinofanira kupfuurira kuita nhamburiko iri yose kuva zvinobatira pamwe uye varwere vano mufungo .
Nenzira iyeyo , vamwe vanachiremba vanotosvika pakuremekedza Zvapupu nokuda kwokuomerera kwazvo kunheyo dzakakwirira .
Mubetseri wapurofesa woruzivo rwechirwere chegadziriro yokuita weti pakoreji rezvokurapa muTokyo akati : “ Ini ndinoremekedza varwere vari Zvapupu zvaJehovha .
Vane mipimo chaiyoiyo munyika umo musina mumwe munhuwo zvake anayo . ”
Nharidzano yose yeiyi misangano neshanyo yakanga iri yokusimudzira batira pamwe dzakawanda dzinoremekedzwa nokuda kwokudzivisa kunangana .
Vose avo vakabatanidzwa mune iyi nhamburiko vakarangarira kuti iyi nharidzano yakawanwa norubudiriro runogutsa .
Tinovimba kuti Jehovha achapfuurira kukomborera idzi nhamburiko ndokutsigira avo vanoteerera nhungamiro yaJehovha yokurega ropa , sezvo Shoko rinovaraira kuita .
[ Bhokisi riri papeji 32 ]
Genesi 9 : 3 , 4 , NW : “ Mhuka iri yose inofamba iri mhenyu ingabatira sezvokudya zvenyu .
Kana zviri zvinomera zvakasvibira , ndinozvipa zvose kwamuri .
Nyama bedzi ine mweya wayo — ropa rayo — hamufaniri kudya . ”
Revhitiko 17 : 10 - 12 , NW : “ Kana ari munhu upi noupi weimba yaIsraeri kana kuti mugari ari mweni ari kugara somweni pakati penyu anodya rudzi rupi norupi rweropa , zvirokwazvo ndichatonga mweya uri kudya ropa , uye zvamazvirokwazvo ndichamugura pakati pavanhu vake .
Nokuti mweya wenyama uri muropa , uye ini pachangu ndakariisa pamusoro peatari kuti riyananisire mweya yenyu , nokuti ndiro ropa rinoyananisa kupfurikidza nomweya uri mariri .
Ndokusaka ndakati kuvanakomana vaIsraeri : ‘ Hapana mweya wenyu unofanira kudya ropa uye hapana mugari ari mweni ari kugara somweni pakati penyu unofanira kudya ropa . ’ ”
Mabasa 15 : 28 , 29 , NW : “ Nokuti mudzimu mutsvene nesu timene takada kusawedzera mumwe mutoro kwamuri , kunze kweizvi zvinhu zviri madikanwa , kuramba muchirega zvinhu zvakabairwa zvidhori uye neropa nezvinhu zvakadzipwa uye noufeve .
Kana mukaramba muchizviparadzanisa mumene nokungwarira nezvinhu izvi , muchabudirira .
Sarai zvakanaka ! ”
[ Mufananidzo uri papeji 31 ]
Hospital Committee Seminar — March 12 , 1990
Vechiduku Vanobvunza Kuti . . .
Basa Rapashure Pechikoro Richandibetsera Kukura Here ?
VAVIRI muvatatu — ndiwo mashandire ari kuita vechiduku vazhinji vomuUnited States pamisi ino .
Uye vari kutema matanda omudondo kubvira pamaawa 16 kusvikira ku 20 pavhiki vachiita kudaro !
*
Neiko pwere dziri muzviverengero zvechinyorwa dzichidirana kumabasa ?
Anotsanangura kudaro Brian wezera ramakore 16 : “ Muchinoitika changu ndinotofanira ku [ shanda ] .
Baba vangu namai vangu vakachatanurana , uye ndinotofanira kubetsera amai vangu munzira ipi neipi yandingagona nayo . ”
Mhuri zhinji nomutoo wakafanana dzinoshaiwa betsero yemari .
Uye kunyange apo pwere inosabetsera nomutoo wakananga kundyiko dzemhuri , kana akangoripira bedzi nokuda kwezvipfeko zvake amene kana kuti zvimwe zvinhu zvomunhu oga , ikoku nomutoo unobudirira kunosunungura vabereki vake pane imwe dzvinyiriro yemari .
Chokwadi , pwere zhinji dzinoshanda kuti dzipinde muchishuvo chadzo chezvipfeko zvinodya mari yakawanda , shangu , kana kuti zvimwe zvokudya zvadzisingabiki .
Asi nokuda kwedzimwe pwere , basa zvikurukuru rinoreva nhano huru yokuenda kuukuru .
Akanyora kudaro Suzanne wezera ramakore 19 mumagazini yeSeventeen : “ Ndinoshanda nokuti ndinofarikanya kuva anogutsikana .
Handitombofaniri kutsamira pavabereki vangu kuti varipire zvandinoda . . . .
Vabereki vanogona kupa mari vana vavo , asi havagoni kuvapa kunzwa kwokugutsikana kunobva mukutambira chimwe chinhu . ”
Uye zvimwe iwe unonzwa nenzira imwe cheteyo — kuti kuva nebasa kungava chinoitika chakanaka , kuti kungakubetsera kukura nokukurumidza zvikuru kwazvo .
Asika kungaita kudaro zvomenemene here ?
Kushanda — Betsero
Bhaibheri rinoshora usimbe .
“ Simbe iri kuzviratidzira iyo imene kuti inoshuva , asi mweya wayo haune chinhu , ” inodaro Zvirevo 13 : 4 .
( NW ) “ Zvisinei , mweya umene wavanoshingaira uchikodzwa . ”
Naizvozvo kana uchida chaizvoizvo chimwe chinhu chinodya mari yakawanda inopfuura iyo vabereki vako vanodisa , kana kuti vanokwanisa kupa , kuripira , pfungwa yokushanda nomutoo wokushingaira kuti ugone kuzvitengera umene ingava netuso .
Vamwe vanotaurazve kuti kushanda kunogona kubetsera kudzidzisa pwere pamusoro poupenyu munyika chaiyo .
Ellen Greenberger naLaurence Steinberg vakaita kunzvera kwakati kuti kukuru uye kwakaziviswa zvikurukuru panyaya yepwere dzinoshanda .
Vakawana kuti pwere dzakadaro “ dzinodzidza mishando yebhizimisi , kutarisirwa kwemari , kunyora nhamba dzezvokutengeserana . ”
Basa rinogonawo kutayayidza pwere kwete bedzi kuchinoitika chokushanda rutivi norutivi navakura asiwo kudzvinyiriro yavakura nemitoro .
Angatofanira kudzidza kushanda pasi paforomani ari “ akaoma kufadza ” kana kuti anoshatirwa , kana kuti mutoo wokubata nawo nomutsa navatengi vanotsamwiswa — uye vashandi biyako .
“ Ndini ndakanga ndiri mukomana muduku pabasapo , ” anoyeuka kudaro Anthony , “ uye munhu ari wose aindivenga .
Asi ndakadzidza kubata navanhu . ”
Kushanda kunogonawo kudzidzisa pwere unyanzvi nemitoo yebasa , zvakadai sokusvika nenguva , uko kunogona kubvumikisa kuva kunobetsera gare gare muupenyu .
( Enzanisa naZvirevo 22 : 29 . )
“ Ndakadzidza kuva nomutoro , ” rinodaro jaya rinonzi Eric .
“ Kushanda nababamunini vangu kwakandidzidzisa kuita basa rakanaka , ” anowedzera kudaro Duane .
“ Vaisimbisa rutsvindo , uye kana chinhu chiri chose chisina kubuda zvakakwana , taichiitazve . ” Anowedzera kudaro Olga , uyo akadzidzira basa roumabharani achiri muchikoro : “ Ndakawana ruzivo rwokuzviwanira rwakanaka rwebasa .
Uye zvandaifanira kutaura kakawanda parunhare kwakandidzidzisa kushandisa mutauro wakanaka . ”
Kushanda kunogona kukudzidzisa rudado rwokupedza zvinhu .
Akataura kudaro Mambo Soromoni : “ Kumunhu hakuna chinhu chiri nani zvikuru pano kuti iye anofanira kudya uye kunwa zvamazvirokwazvo ndokusakisa mweya wake kuti uone zvakanaka nokuda kwebasa rake rakaoma .
Ini ndakaonawo izvi , kunyange ini , kuti izvi zvinobva paruoko rwaMwari wechokwadi . ” — Muparidzi 2 : 24 , NW .
Ko Munhu Anodzidza Chaizvoizvo Zvakawanda Zvakadini ?
Hunyanguvezvo , vazhinji vanodavira kuti mabasa anhasi anoita zvishoma kubetsera pwere kukura .
Munguva dzakapfuura , pwere dzinoshanda dzakadzidza basa kana kuti zvimwe unyanzvi hwakati kuti hunobetsera .
Zvisinei , nhasi pwere zhinji ( dziri muUnited States zvikurukuru ) dzinoshanda mutumahotera twunotengesa zvokudya zvausingabiki kana kuti mimwe mibato yebasa uko basa rinoumbwa namabasa akadai sokuronga mahambega mumabhokisi kana kuti patire .
Vamwe vanopanikira ukoshi hwenhambo refu yebasa rakadaro .
Greenberger naSteinberg vanogurukuta , vachiti : “ Pwerewo zvayo inopedza iri pasi pe 10 muzana yenguva yayo iri pabasa — anenge maminiti mashanu eawa riri rose — mumibato yakadai sokurava , kunyora , uye masvomu . . . .
Mabasa mazhinjisa anoratidzirwa nemhatsa shoma yamabasa , mubato womuitiro wakakwirira , uye kudzokororwa kwenguva dzose kwamabasa anenge asingafadzi . ”
Imwe nyaya iri muThe Wall Street Journal inoti : ‘ Vazhinjisa vavechiduku vanoshanda vanhasi havaziri kudzidza chinhu chipi nechipi chinobetsera zvikuru kwazvo panokungouya kubasa bedzi .
Ruzivo rwokugadzirwa kwezvinhu rwakavapinza pedyo nemichina inozvishandira .
Michina yokunzvera namatire asingaitiki anobudisa mabhiri uye kuwana chenji nokuda kwavo .
Pazvihotera zvokudya zvausingabiki , michina inozvishandira yakarongwa nguva inobvisa bviro yokupedzisira iyo wechiduku angagona kuwana ruzivo rudukusa rwounyanzvi hwokubika . ’
Mabasa akadaro nomutoo wokusapanikira anogovera mabasa anodikanwa naanokosha .
Zvisinei , angaita zvidukusa kushongedzera pwere nokuda kwenyika yamabasa avakuru .
Asika zvakadiniko noruzivo rwokuzviwanira rwokushanda navakuru ?
Greenberger naSteinberg vanoti : “ Nzvimbo yebasa umo vechiduku vanopinzwa basa yakava inosarura zera zvikurukuru .
Panzvimbo pokushanda rutivi norutivi navakura , . . . vechiduku vanhasi havawanzoda kushanda rutivi norutivi navamwe vayaruki . ”
The Wall Street Journal rinoidza nzvimbo dzamabasa dzakadaro kuti “ nzvimbo dzakashata dzavayaruki . ”
“ Pfuma Yapanguva Isina Kukwana ”
Pwere zhinji muUnited States dzinotambira inopfuura $ 200 pamwedzi pamabasa adzo .
Ko kutarisira iyi mari hakungavi ruzivo rwokuzviwanira runokosha here ?
Rangarira kunzverwa kwavadzidzi vapachikoro vakapinzwa basa vachibva muzvikoro zvinopfuura chiuru zvakasiana .
Kwakawanwa kuti zvikamu zvitatu zvamana zvazvo zvaisapira chinhu kumari dzemhuri !
Inenge 60 muzana yavo yaisachengeta chinhu chebhuku rebhangi !
Yaisatongova nomutoro wokuripira rendi , inishuwarenzi , uye zvokudya , voruzhinjisa vaishandisa mihoro yavo semari yomuhomwe — kupambadza sezvavanoda havo .
Jerald G .
Bachman weSangano Rokunzvera Magariro Avanhu anotaura kuti apo “ vechiduku vanova nemari zhinjisa zvikuru yokushandisa pakuda kwavo , ” i “ pfuma yapanguva isina kukwana , ” kana kuti upfumi .
Neiko kuchidaro ?
Anotsanangura Bachman : “ Vadzidzi vazhinji vapazvikoro zvapamusoro vane mari dzakarongwa dzokushandisa nokuda kwezvinhu zvoumbozha izvo vangasakwanisa kutenga makore mashanu gare gare , apo mihoro yavo ichave ichifanira kufukidza zvinhu zvisiri zvoumbozha zvakadai sezvokudya nerendi . ”
Hungu , panokudzidzisa pwere mitoro yemari , kuva nemari yakanyanyowandisa kunogona kudzidzisa musiano chaiwo .
Kungaparira kuda kusina uchokwadi nokuda kwoumbozha ndokuita chinjo yokupinda munyika chaiyoiyo yavakura inotova inokuvadza zvikuru .
Bhaibheri rinopfuurirazve kuratidzira kuti kubishairira pfuma kuronda kusina maturo .
Rinoti : “ Usabishairira kuwana pfuma . . . .
Wakaparira meso ako kuiringa here , apo iyo isiri chinhu ?
Nokuti pasina kundikano inozviitira iyo imene mapapiro akafanana naawo egondo ndokubhururuka yakananga kumatenga . ” — Zvirevo 23 : 4 , 5 , NW .
Kunyange basa richibvumikisa kuva kudzidza ruzivo rwokuzviwanira runokosha kuchatsamira parudzi rwebasa rinobatanidzwa , rudzi rwavanhu vaunoshanda navo kana kuti vaunoshandira , uye kuti unozvishandisa sei umene pabasaro .
Vavariro yako nokuda kwokushanda uye mutoo waunotarisira nawo mari yaunotambira kuchaitawo musiano mukuru kana kushanda kuchikubetsera kana kuti kuchikukuvadza .
Asi kana kukura kurikwo kwauri zvomenemene kufarira , cherekedza izvo Greenberger naSteinberg vanotaura : ‘ Kune mibato inokosha ingava inobetsera zvikuru kupinda kushanda .
Iyi mibato inobatanidza kurava nokufunda kunze kwechikoro uye kutora mitoro yebasa risingaripirwi rokuzvidira kana kuti basa renzanga . ’
Somuenzaniso , Nina anoita basa rinoisvokosha romunzanga pashure pechikoro somushumiri wenguva yakazara weZvapupu zvaJehovha .
Iye anoti : “ Ndakarironga nomupi zano wangu wenhungamiro kuti ndive nezuva pfupi rechikoro kuti ndibude muchikoro pedyo nokumasikati .
Muvhuro kusvikira paChitatu ndinoenda kubasa rokuparidzira pamhene .
Ndinoda kuriita .
Ndinongorida bedzi ! ”
Ko rudungwe rwako nemigariro yomunhu oga zvinokubvumidza kuita nenzira imwe cheteyo here ?
Kukudziridza “ kuzvipira kwoumwari ” neiyi nzira pasina panikiro kungabvumikisa kuva kunobetsera zvikurukuru kupinda kushanda pabasa rakati kuti ! — 1 Timotio 4 : 8 .
Asi dzimwe pwere dzingada , kana kuti dzinoshaiwa , kushandira zvikonzero zvemari .
Nyaya dzomunguva yemberi dzicharangarira zvikonzero zvacho nezvinopokanidza zvacho zvokuita kudaro .
[ Mashoko Omuzasi ]
Chiverengero chinowedzera chavadzidzi vanoshanda chakanzi “ chinoitika cheAmerica chakasiana . ”
( When Teenagers Work , rakanyorwa naEllen Greenberger naLaurence Steinberg ) Mitoro yedzidzo yapamusoro inoiswa papwere mune dzimwe nyika , uye mabasa kazhinji kazhinji haaoneki .
Hunyanguvezvo , iyi nyaya pasina panikiro ichafarirwa nepwere zhinji munyika umo mamwe mabanza amabasa arimo .
Nyaya yomunguva yemberi ichabata nomugariro munyika dzichiri kubudirira .
[ Mufananidzo uri papeji 27 ]
Basa rinogona kudzidzisa pwere mutoo wokushanda nawo navabatirwi navashandi biyayo nomutoo woukuru
Vechiduku Vanobvunza Kuti . . .
Ndinofanira Kuwana Basa Rapashure Pechikoro Here ?
“ Mukai ! ” : Chii chakakuita kuti uwane basa rapashure pechikoro ?
Eric : Ndakanga ndichigara pamusha , uye ndakanga ndichida kubetsera vabereki vangu mune zvemari .
Olga : Kuzvimirira .
Ndakanga ndichida mari yangu ndimene .
Michelé : Ndakanga ndichitowana hangu mvumiro , asi ndakanga ndichida ruzivo rwokuzviwanira rwebasa .
Duane : Handina kushandira mari .
Ndakashanda kuti ndibetsere sekuru vangu vakanga vane bhizimisi vachipenda , kuveza matombo , uye zvichingodaro .
Anthony : Ndakashanda nemhaka yokuti ndakanga ndichida kukwanisa kutenga zvipfeko .
“ Mukai ! ” : Amai vako vakanga vasiri kukutengera zvipfeko here ?
Anthony : Kwete rudzi rwezvipfeko rwandaida .
URI kufunga nezvokuwana basa rapashure pechikoro here ?
Zvimwe ungangoda bedzi kuva nemari yakatiwandei yomuhomwe , uye basa rinoratidzika kuva nzira inokurumidza zvikurusa yokuiwana .
Basa rinogona kuva nebetsero dzaro .
* Ringadzidzisa pwere kuva ine mutoro .
Ringapa ruzivo rwokuzviwanira runokosha nounyanzvi hunobetsera .
Kunyanguvezvo , handi mativi ose okushanda ane betsero , uye usati watora basa , unofanira kuverenga nokungwarira ndyiko yacho . — Enzanisa naRuka 14 : 28 ; 1 VaKorinte 10 : 23 .
Ndichaiteiko Nemari Yacho ?
Pwere zhinji dzinoshanda kuti dzigovere vabereki vadzo betsero inodikanwa yemari .
Mudzidzisi wapachikoro chapamusoro David L .
Manning anotaura , zvisinei , kuti “ vavariro yokutanga nokuda kwebasa renguva isina kuzara inoratidzika kuva fariro yokuzvigutsa kwoudyire . ”
Zvamazvirokwazvo , zhinji yeiyo vechiduku vanotambira inopirwa , kwete kukuchengetwa mubhangi kana kuti ndyiko dzemhuri , asi kuzvinhu zvoumbozha , kuridza marekondi anomutinhimira pamastereo namatiketi ekonzati kusvikira kushangu dzinotofokera .
Pakupedzisira , mari inotambirwa inowanzova mari inopambadzwa .
“ Ndakaiteiko nemari yangu ? ”
akapindura kudaro Michelé muduku apo mutorinhau waMukai !
akabvunza boka repwere zvadzakaita nemari yadzakatambira pamabasa adzo .
“ Handizivi , ” akabvuma kudaro .
“ Handina kuchengeta ipi neipi .
Ndinofungidzira kuti ndakaipedzera mumitambo .
Mabhaisikopo — ndinoenda pakupera kwevhiki kuri kose .
Uye shangu .
Ndinoda shangu .
Ndakaripira kusvikira ku $ 600 papeya . ”
Muduku Olga akapindura nenzira imwe cheteyo , kuti : “ Ndinofunga kuti ndakapedza mari yangu yose .
Kana uchiwana mari yakawanda zvikuru , unopedza yakawanda .
Asi handitongofungi kwayakaenda . ”
“ Ko munhu anova nemhindu yei mubasa rake rose resimba raanoshanda pariri nesimba pasi pezuva ? ”
akabvunza kudaro Soromoni . Uye pasina chikonzero chakajeka chokushanda , pasina rongedzero chaiyoiyo pamusoro pokuti uchashandisa sei — kana kuti uchachengeta sei — mari yaunotambira , basa rako resimba nomutoo mumwe chetewo ringabvumikisa kuva risina mhindu , risina maturo .
* ‘ Asika chii chiri kuvadziko mukungoipedzera bedzi pane zvinhu zvandinoda ? ’
ungabvunza kudaro .
Ndichimwe chinhu kushanda nokuda kwezvinodikanwa zvine mufungo .
Asi kushanda nguva refu uye nesimba nokuda kwezvinodiwa zvisina maturo musungo .
Kunogona kumutsa chishuvo chisina kunaka chezvinhu zvokunyama .
( Enzanisa na 1 Timotio 6 : 8 , 9 . )
Kunogona kukudziridza mudzimu woudyire , wokuti ini pakutanga uyo unorwisana nomudzimu wechiKristu wokupa .
Naizvozvo usati wawana basa , hakusati kwaizova kwakanakisisa here kutema kana pane chinodikanwa chine mufungo nokuda kwaro ?
Chikoro Nebasa
Chimwe chinhu chokurangarira ndiwo muuyo unogona kuva nokushanda pakufunda kwako .
“ Hakuna munhu anogona kubatira vatenzi vaviri , ” akadaro Jesu .
Iyi nheyo inoshanda kuvadzidzi vakawanda vanozviwana vamene vabatwa murwisano pakati pechikoro nebasa .
Nzvero dzinoratidzira kuti vechiduku vanoshanda sezvinobvira zvikuru vanorovha kuchikoro kupinda vasingashandi .
Uye pavanenge variko , vanowanzova vasingapi ngwariro .
“ Ndaibuda muchikoro pamasikati uye ndaiita basa roumabharani kubvira 1 kusvikira 5 , ” anotsanangura kudaro muduku Olga .
Chii chakava muuyo wacho ?
“ Ndakanga ndaneta .
Chikoro nebasa zvinokunetesa . ”
Hakusati kuchishamisa , ipapoka , kuti mamakisi avadzidzi vazhinji anoderera pashure pokunge vavamba kushanda .
Vamwe vanotofoira .
“ Ndaitofanira kuenda kuchikoro chamadziya , ” anoyeuka kudaro Anthony , akafoira apo akanga achishanda pabasa rapafekitari pashure pechikoro .
Zvisinei , Anthony akaramba achipfuurira kushanda madziya ose .
Chii chakava muuyo wacho ?
“ Ndakafoirawo chikoro chamadziya uye ndaitofanira kudzokorora giredi rakati . ”
Chokwadi , vamwe vadzidzi vanogona vanokwanisa kuchengeta mamakisi akanaka .
Anoyeuka kudaro Michelé : “ Ndaingofanira hangu kuteerera mudzidzisi wangu , kunzwisisa zvaaitaura , ndokupasa .
Handisati ndaitongofanira kufunda . ”
Kune nyika dzakasiana , zvisinei , pakati pokungopfuurira bedzi muchikoro nokuva anonyura mukudzidza chaikoiko . — Enzanisa na 1 Timotio 4 : 15 .
Naizvozvo kana uri kurangarira basa , zvibvunze umene , kuti : ‘ Ndichakwanisa kupa ngwariro ine mufungo here kubasa rangu rinoitirwa kumba ?
Ndichakwanisa kuwana zororo rakaringanira nokurara here ? ’
Zvakawanda zvinotsamira parudzi rwebasa norudungwe .
Asi kana basa richipinganidza kudzidza kwako , rakakukodzera zvomenemene here ?
Basa Nemhuri Yako
Chokuitirawo hanya ndiwo muuyo ungava nokushanda paukama hwako nemitezo yemhuri .
“ Fundo dzedu dzinoratidzira . . . kuti vayaruki vanoshanda vanopedza nguva shoma chaizvo mumibato yemhuri kupinda vezera ravo vasingashandi , ” vanodaro vanzveri vanaLaurence Steinberg naEllen Greenberger .
Somuenzaniso , “ vechiduku vazhinji vanoshanda vanoshuma kuti vanodya zvokudya nemhuri yokwavo kasati kari kazhinji - zhinji ( nokudaro vachirashikirwa neimwe yenguva shomanene yezuva umo vabereki navana vanogona ku‘kurukurirana ’ pamusoro pemibato yomumwe nomumwe ) . ”
Nguva dzezvokudya dzakanga dziri rutivi runokosha rwoupenyu hwemhuri munguva dzeBhaibheri uye dzinopfuurira kuva dzakadaro pakati pavanhu vaMwari nhasi .
( Enzanisa naZvirevo 15 : 17 . )
Pakati peZvapupu zvaJehovha , mhuri zhinji dzinoshandisa zvokudya zvamangwanani kana kuti zvamadekwana senhambo yokukurukura nhau dzomudzimu .
Ko basa rapashure pechikoro richakudzivisa kutora rutivi here ?
Vechiduku vanoshanda vangavambawo kunzwa vasati vari pasi pechiremera chavabereki vavo .
Vamwe vanotorangarira kuti zvavanotova nemari yavo vamene , havachisiri pasi poudzori hwavabereki vavo .
Zvisinei , cheki yomuripo haisati ichikusunungura pamusengwa wapaMagwaro wo‘kuteerera chirango chababa ’ kana kuti kuteerera ‘ mutemo waamai vako . ’
Vabereki vako vanamaruramiro ari ose , somuenzaniso , okusarudza kuti imarii yemari yako inofanira kuenda kundyiko dzemhuri .
Kunze kwezvose , inenge yose yemari yavo inodaro .
Kana ukasarudza kushanda , kuregererei kuratidza ukuru hwako nefariro yako mugarikano yemhuri kupfurikidza nokubvunza vabereki vako kuti imarii yaunogona kupira kumari yemhuri ?
Basa Rako Noumudzimu Hwako
Kurangarirwa kunoisvokosha zvikuru kwezvose ndokwomuuyo ungava nokushanda paumudzimu hwako .
Steinberg naGreenberger vanoshuma kuti kuzviratidzira kunzvimbo yebasa kunowanzoparira zvimiro zvo‘kuzvibata kwokutsauka ’ kwepwere , zvakadai sokuba pabasa kana kuti kunyengera muchikoro .
Dzimwe pwere dzinototera kudzvinyiriro yavezera radzo ndokupa deredzerwo isingabvumirwi — kana kuti kunyange kubira — shamwari .
Dzvinyiriro dzebasa ( uye kuva nemari inotovapo ) kunosundira pwere dzakawanda mukushandiswa zvisina kufanira kwezvinwiwa zvinodhakisa nemirimo .
Chokwadi , une nheyo dzechiKristu , haungatongofungi hako nezvokuita zvinhu zvakadai .
Zvisinei , kuva nebasa kunogona kuisa pwere ku “ songaniro dzakashata ” kusvikira kumwero mukurusa .
Wakagadzirira kugonana nedzvinyiriro yakadaro here ?
Uchingunoveri muchikoro , wati ‘ wafamba muuchenjeri kuna avo vari kunze ’ kupfurikidza nokudzivisa songaniro isina kunaka here ?
Kana wakaratidzira kuneta kwakati kuti muna ikoku , wakatogadzirira zvomenemene kunangana nedzvinyiriro huru zvikuru dzokunzvimbo yebasa here ?
Rudungwe rwebasa runoda nhamburiko hurusa rungakuitawo kuti kuve kunokuomera kutevera muitiro wechiKristu wemisangano , fundo yomunhu oga yeBhaibheri , uye kutora rutivi mumisangano yechiKristu .
“ Ndakapotsa misangano nokuti ndakanga ndaneta pashure pezuva rechikoro nebasa , ” anodaro Michelé .
Chisarudzo chokuwana basa rapashure pechikoro nokudaro ndichiye chakakomba .
Kusanofunga kunofanira kupiwa zvikonzero zvose zvinobatanidzwa .
Taura nhau dzacho navabereki vako kana kuti nomuKristu akakura mumudzimu .
Kana basa richirangarirwa kuva riri madikanwa , edza nesimba kuchengeta dzikamo yako .
Ronga rudungwe runokubvumira kupa ngwariro yakaringanira kukufunda kwako neenderero mberi mumudzimu .
Kana ikoko kusingabviri , rangarira dzimwe nzira dzokuwana nadzo mari .
Zvimwe pane mabasa makuru eimba vabereki vako vangadisa kukuripira kuita .
Dzimwe pwere dzinotanga mabhizimisi maduku , akadai sokucheka uswa kana kuti kurera vana , anodzibvumira kuwana mari panguva yadzo dzimene yadzinoda .
Asika zvakadiniko nepwere dziri munyika dzine urombo zvikuru dzisitongorina chisarudzo kunze kwokushanda ?
Nyaya inotevera ichakurukura uyu mugariro .
[ Mashoko Omuzasi ]
Ona nyaya inoti “ Basa Rapashure Pechikoro Richandibetsera Kukura Here ? ”
iri muchinyorwa chedu chakapfuura .
Ona Mukai !
No . 3 , 1989 nokuda kwezvikarakadzo pamusoro pokutarisira mari .
[ Mashoko okukwezva vaverengi ari papeji 23 ]
“ Vavariro yokutanga nokuda kwebasa renguva isina kuzara inoratidzika kuva fariro yokuzvigutsa kwoudyire ”
[ Mufananidzo uri papeji 22 ]
Uri kushandira kuripira ndyiko dzakafanira here kana kugutsa rudo rwezvinhu zvokunyama ?
‘ Ipapo Rusvingo Rwakakoromokera Pasi ’
‘ ‘ NDIANI aizokudai akakudavira ? ”
“ Handina kutongofunga kuti ndaizokuona munduramo yangu ! ”
Chii chakamutsa idzi tsinhiro ?
Ruparadziko rwoRusvingo runonyangadza rweBerlin nezvose zvarwaimirira , kubvira muna November 1989 .
* Vagari vokuMabvazuva kweBerlin vakadirana kupinda muMadokero eBerlin , vamwe kuti vandoravidze zvinofadza zvine ndyiko huru zvegadziriro yepfuma yavapfumi uye vamwe kuti vandobatanazve nemhuri dzavo .
Ruparadziko irworwo rworusvingo rurefu rwakazarura masuo amafashamo .
Vazhinji vakafunga kuti Mabvazuva eEurope haati aizotongova akafananazve .
Hondo Yamashoko Yakaguma ?
Revo hurusa inopfuura kuwa kwoRusvingo rweBerlin yave iri kuputsika kworusvingo rwepfungwa rwaiparadzanisa Mabvazuva naMadokero .
Hondo Yamashoko yakapera chose chose nokukurumidza .
Sokunyora kwakaita mutungamiri wamauto ane zana weUto reU.S . akarega David Hackworth muNewsweek : “ Hondo yamashoko yapera .
Kunyange vavengi vane mwoyo mukukutu vanouraya Mukomonisiti nokuda kwenyika yechibarirwe zvino vanobvuma kuti yapera . ”
Mukuwirirana nepepa reGermany Stuttgarter Zeitung , kunyange NATO ( North Atlantic Treaty Organization , [ Sangano Rebvumirano reAtlantic Rokuchamhembe ] ) , mumusangano wakaitirwa muLondon muna July 1990 , rakabvuma mugumo weHondo Yamashoko .
Pasi pomusoro unoti “ Batano yeAtlantic Inotaura Onekano Yokupedzisira Kunhambo yeHondo Yamashoko , ” The German Tribune rinonokora mashoko pepa reStuttgart richiti : “ Pashure pamakore 41 okunangana [ namarudzi eboka reSoviet ] vatungamiriri 16 veNato vakakura nzira nokuda kwamazano matsva uye vanooneka hondo yamashoko muonekano yokupedzisira . . . .
Utsinye hwaifanira kutsiviwa nebvumirano .
Chengeteko nokutsiga . . . zvakanga zvisingadizve kuva nechokwadi nazvo zvikurukuru kupfurikidza nomutoo wehondo asi kupfurikidza nomuitiro wedzikamo , kurukurirano nebatira pamwe yose yeEurope . ”
Nhandare yerwisano inotyisidzira rugare zvino yakatama muEurope ichienda Pakati paMabvazuva .
Ubati Ushe Hwechisarudzo Chavoruzhinji Hune Mubairo Wahwo
Ubati ushe hwechisarudzo chavoruzhinji , hunonzi chisarudzo chakasununguka chavanhu , ndiwo mutoo wazvino uno wezvamatongerwe enyika .
Uye anenge munhu ari wose ari kukumbanira boka idzva .
Asika pane mutengo unofanira kuripirwa .
Wirirano dzoushamwari zvikuru pakati paMabvazuva naMadokero noubati ushe hwao chisarudzo chavoruzhinji chavanamuzvinapfuma hadzizati dzichiitika nomutengo wakaderera .
Nhau yomupepeti wenhau muAsiaweek akatsinhira , kuti : “ Nyika dzeidzo dzisati dzichagonazve kunzi boka reSoviet dziri muchinetso chemari . . .
Ubati ushe hwechisarudzo chavoruzinji hunovapo pamutengo . . . .
Ubati ushe hwechisarudzo chavoruzhinji hune mavara mazhinji , asi kutsiga kwakakwana hakuzati kuri rimwe rao . ”
Ndivanaaniko vari kuripira mutengo nokuda kweidzi chinjo kuchaunga chakasununguka zvikuru , choubati ushe hwechisarudzo chavoruzhinji , sokuidzwa kwachinoitwa ?
Mamirioni muPoland , mabvazuva eGermany , uye kune imwewo nzvimbo ari kuwana kuti kubva mupfuma inodzorwa kubvira pamusimboti kusvikira kugadziriro yamabhizimisi akasununguka kunouya pakutanga nourovha nenhamo .
Nzvimbo dzamabasa anogadzirwa zvinhu zvadzinoedza kutapudza vashandi neshongedzero ndokuva dzinokwanisa zvikuru , urovha hunotanga .
Mamwe mabasa echaunga anotapurwawo zvakakomba — nzvimbo yamabasa okugadzira zvinhu yehondo nezvombo .
Kunodaro seiko ?
Kutyana noruvengano zvazviri kupera pakati paMabvazuva naMadokero , nokudaro kudikanwa kwamauto makurusa kunoderera .
Mazana ezviuru zvavarwi nemhuri dzao zvino vanotofanira kuchinjira kuupenyu hwavasiri varwi nedzvinyiriro dzahwo .
Ndyiko dzinorongwa dzedziviriro dzinotapudzwa .
Maodha anoenda kumafekitari ezvombo angaderera , uye vagadziri kwezvombo vangachinja .
Vashandi vangatofanira kutamira kune dzimwe nharaunda ndokudzidza unyanzvi hutsva .
Iyi chinjo isingadaviriki nepirutso muMabvazuva eEurope yakaparira mugariro mutsva mukuru zvikuru wamarudzi ose .
Ko ikoku kose kwakaitika sei ?
Mashoko Makukutu , Chinjo Hukutu
Chikukutu kuidzi chinjo chave chiri chimiro chendangariro chakahwirudzurwa chokusava nokupindira kunoratidzirwa neSoviet Union .
Munguva yakapfuura chiono cheSoviet chinotyisa chevhojokerwo dzeHungary ( 1956 ) uye Czechoslovakia ( 1968 ) chaidzivisa kuumbazve mauto muMabvazuva eEurope .
Asika chinoitika chePoland muma 1980 nedenho yesangano reChinzwano nokuchinjira pashoma napashoma kworudzi kuubati ushe hwechisarudzo chavanhu zvikuru chakaratidzira kuti muitiro wekare weSoviet wokupindira wehondo wakachinja .
Chinoitika chePoland chakaratidzira kuti ndutwe muchifananidzo chechiKomonisiti dzaivapo chaizvo uye kuti chinjo ine rugare , yapashoma napashoma yaigona kuwanwa , pamutengo wakati .
Asika chiiko chakaita kuti kose ikoku kubvire ?
Mukuwirirana navatsinhiri vakati kuti vezvamatongerwe enyika , chikuru pachinjo dzose muMabvazuva eEurope chave chiri muitiro woutongi woutungamiriri muSoviet Union mukutungamirira kwapurezidhendi weU.S.S.R . , Mikhail Gorbachev .
Muna February 1990 akati : “ Bato reChikomonisiti reSoviet rakatanga perestroika [ kuumbwa patsva kwechaunga ] ndokutanga mufungo waro nomuitiro .
Chinjo hurusa dzokushandurwa kwoubati ushe dzinobatanidza mativi ose oupenyu nezvikamu zvose zvavagari zvakatangwa pano uhu hwaro munyikayi . . . .
Chinjo dzokukurumidza , dzechienzi muukuru namavambo , dziri kuitika mukati megadziriro yeperestroika . ”
Sokutsinhira kwakaita Asiaweek : “ Nhasi , pasinei hapo nemhinganidzo dzakati kuti , nhimbe [ dzaGorbachev ] dzeglasnost ( kusavanza zvinhu ) uye perestroika , ( kuvaka patsa ) zvakakurudzira vachinji muHungary , Poland uye muDumbu rose reSoviet . ”
Aya mashoko makuru echiRussia , glasnost uye perestroika , akapinda muruzivo rwamashoko anotaurwa chifo chokutora simba kwaGorbachev muSoviet Union muna 1985 .
Iwo akamirira chimiro chitsva chendangariro kuhurumende munyika yechiKomonisiti .
Mutsinhiri wezvamatongerwe enyika Philippe Marcovici , achinyora mumagazini yechiFrench yokusada kuchinja inonzi Le Quotidien de Paris pamusoro pechinjo muCzechoslovakia , akataura kuti dzakadarodzo dzakaitika “ kuonga nokuda kweMoscow , nokuti chimwe chinhu chakajeka : Vanhu veSoviet havana kungokurega kuchiitika bedzi ; vakava nechokwadi chokuti Czechoslovakia , kufanana nohumwe ubati ushe hwezvisarudzo zvavanhu hwavanhu , hwaizobva muganhuriro yakakomba mahwakanga hwakasungwa . . . .
Mudzose dziri mbiri Prague naMabvazuva eBerlin , kuratidzira kukurusa kwakakurumidzisa chinjo ; vanhu vachiendesa kumigwagwa zviremera zvinogombedzerwa kuti zvikande zvombo pasi ndokuenda . ”
Muuyo wacho wave uri wokuti , kufanana nokuputika kweGomo reSt .
Helens rezvamatongerwe enyika , ubati ushe hwechisarudzo chavanhu uye kuzvitonga zvakaputika mumapu yose yaMabvazuva eEurope mumwedzi mishomanene bedzi — Poland , East Germany , Hungary , Czechoslovakia , Bulgaria , uye Romania .
Kubatanazve kweGermany — Chikomborero Here Kana Kuti Ishurikidzo ?
Ndiwo mubvunzo uyo vazhinji muEurope vari kurangarira zvino .
Nyika mbiri dzeGermany dzakagadza chinzwano chemari muna July 1990 ndokuwana chinzwano chezvamatongerwe enyika muna October .
Nepo ikoku kuchiita kuti mamirioni afare , kunoitawo kuti vazhinji vari muEurope vadedere .
Ikoko kunobatanidza vamwe vari mumabvazuva eGermany avo vangatofanira kusiira misha yavo kuvaichimbova varidzi mumadokero eGermany .
Pasinei hapo nechengeto dzakataurwa navatungamiriri veBritain , mumwe musoro wepepanhau reBritain wakati : “ Tichatofanira Hedu Kuvimba neGermany Ichangobva Kuberekwa . ”
Zvavakatambura vhojokero dzinotyisa uye dzinodya mari yakawanda dzakaitwa naNapoléon ( 1812 ) naHitler ( 1941 ) , Soviet Union , pakupera kweHondo yeNyika II , akada kusimbisa kotsekano yayo nenyika duku iri pakati penyika huru muMabvazuva eEurope .
Nokudaro , boka reSoviet renyika sere dzechiKomonisiti dzeEurope dzokuMabvazuva rakaumbwa mukati mamakore mashomanene a 1945 .
* Zvino Soviet Union inonzwa zvishoma isingatyisidzirwi neGermany kana United States , uye kubata kwayo kwakasimba panyika dzaichimbovimbana kwasudzunuka .
Kunoratidzika sokunge kuti Chidziro Chisingaputsiki , chakaziviswa naChurchill muna 1946 , chatsakatika , chichibvumira chiedza chitsva kuti chipinde .
Matapurirwe Aunogona Kuitwa Neidzi Chinjo
Tatoona miuyo yakati kuti yezvemari yeidzi chinjo nokuda kwenyika zhinji — mabasa matsva , zvirongwa zvitsva , uye unyanzvi hutsva nokuda kwavamwe .
Nokuda kwavamwe vazhinji kuchava nokushaikwa kwamabasa neparapatiko .
Ichecho chibereko chinongoerekana chavapo chouzivi hwenyika yebhizimisi yakasununguka — rupukunyuko rwavakasimba .
Kuno rumwe rutivi , kuchinjira kukuita ubati ushe hwechisarudzo chavanhu kuri kubvumira kufamba kwakasununguka zvikuru kwavanhu .
Uye ikoko kunoreva chakairo yamarudzi ose .
Sokuwana kwakaita dzimwe nyika ( Spain neItaly , somuenzaniso ) kwamakore anopfuura 30 , kuchakaira kwokudzimwe nyika kunoita musiano mukuru kuchinetso chokuenzanisira miripo nokuda kwehurumende ipi neipi .
Mamirioni ari muMadokero anoshuva kushanyira maguta enhau aMabvazuva eEurope , maguta ana mazita anoraira nhambo yakapfuura yembiri — Budapest , Prague , Bucharest , Warsaw , neLeipzig , kududza hedu mashomanene .
Vanhu vanodawo kuva vanokwanisa kushanyira norusununguko Leningrad , Moscow , uye Odessa .
Nenzira yakafanana , vanhu vokuMabvazuva eEurope vanoda kushanyira Madokero .
Zvamazvirokwazvo , chakairo yamarudzi ose inobatira kuputsanya mhinganidzo dzakati kuti dzokufungira mano akaipa nokusaziva .
Sokuwana kwakaita vachakairi vazhinji , kugoverana mahombekombe egungwa navaichimbonzi vavengi kunogona kuita kuti ruvengano rupere chose chose nokukurumidza .
Kuno rumwe rutivi rwoRusvingo rwakawa runoyevedza mamirioni avanhu — bviro yesonganirano yakasununguka navadaviri biyavo vorudzidziso muna mamwe marudzi .
Ikoku kuchava kunobvira kusvikira kutambanuko yakadini ?
Ichinjoi mune zvorudzidziso dziri kuitika muMabvazuva eEurope ?
Nyaya inotevera icharangarira iyi mibvunzo nemimwe .
[ Mashoko Omuzasi ]
Rusvingo rweBerlin , makiromita 47 kureba , runoparadzanisa Mabvazuva naMadokero eBerlin , rwakavakwa neGermany yokuMabvazuva muna 1961 kudzivisa kubuda kwavapoteri vachienda kuMadokero .
Nyika sere dzaiva Czechoslovakia , Hungary , Romania , Bulgaria , Poland , East Germany , Albania , uye Yugoslavia .
[ Mepu iri papeji 5 ]
( Kana uchida mashoko azere , ona bhuku racho )
GERMANY
Berlin
YUGOSLAVIA
HUNGARY
POLAND
ROMANIA
CZECHOSLOVAKIA
ALBANIA
BULGARIA
U.S.S.R .
Mabvazuva eEurope — Imutsidzirwo Yorudzidziso Here ?
KUDZIVISWA kworusununguko rwokutaura kwamakumi amakore anoverengeka akapfuura munyika dzokuMabvazuva eEurope kwakabatanidza ganhuriro dzakakomba parudzidziso .
Kusadavira kuvapo kwaMwari kwakaparidzirwa norushingairo , uye macathedral namachechi akashandurwa kuva mamuseum okusadavira kuvapo kwaMwari , yakadai seimwe yakashanyirwa navachakairi vazhinji muLeningrad .
Vakuru vorudzidziso vapi navapi vanoshanda vakava vashandi vehurumende yazvino uno .
Nenzvimbo dzose dzokunamatira , dzakadai semisha yamamonk , machechi , uye misikiti , zvapfigwa pamutemo muna 1967 , Albania yakatoziviswa neRadio Tirana kuva “ nyika yokutanga isingadaviri kuvapo kwaMwari munyika . ”
Zvino , norusununguko ruri kubumbunuka kunzvimbo iri yose muMabvazuva eEurope samaruva omuchirimo , chii chiri kuitika kurudzidziso ?
Sokunyora kwakaita munyori wechiFrench Jean - François Kahn , kuti : “ Rudzidziso runodenhwa nedziviswo runogona kubatana norudzi runodenhwa nedzvinyiriro .
Kwakaitika zuro muIran .
Kuri kuitika nhasi muSoviet Azerbaijan .
Mangwana kungapararira kuchigura nomuRussia somwoto wesango . ”
Kunyange nazvino marudzidziso akati kuti ari kuzvibatanidza amene nepfungwa dzourudzi nekariro uye achiva rimwe remikoto yokutsutsumwa kwezvamatongerwe enyika , achikutsvenesa kupfurikidza nokuvapo kwavaprista vavo vechiKaturike neveOrthodox uye vafudzi veLutheran .
Naizvozvo rusununguko rworudzidziso rwuri kuita sei mumugariro mutsva woubati ushe hwechisarudzo chavanhu ?
Machinjire Akaita Zvinhu !
Marudzidziso makuru okuMabvazuva kweEurope , zvikurukuru Chechi yechiKaturike , akaita chiito chapakarepo kuti awane kuzivikanwa kwapamutemo kuhurumende itsva .
Somuenzaniso , L’Osservatore Romano rakashuma kuti “ pana February 9 , [ 1990 ] , Wirirano yakasainwa pakati peHoly See neRepublic yeHungary . ”
Kupfurikidza neiyi wirirano mativi maviri akabvumirana kugadza patsva wirirano munhau dzenyika .
( Vatican inorangarirwa senyika yakaparadzana youchangamire . )
Mumwe mushumo unobva kuVatican unoreva kuti Chechi yeKaturike yoMuitiro weUkraine , yakarambidzwa muna 1946 , yakumbira kunyoreswa uye yapinda mukurukurirano “ neHurumende uye neChechi yeOrthodox yeRussia pamusoro pemibvunzo inoshanda pamusoro poupenyu hweChechi muUkraine . ”
Muna April 1990 papa akashanyira Czechoslovakia uye akachingamidzwa panhandare yendege yePrague “ navakuru vakuru veChechi neHurumende , kubatanidza . . . naVaVaclav Havel , Purezidhendi weRepublic . ”
( L’Osservatore Romano ) Mugariro mutsva worudzidziso uri kukudziridzikawo ikoko .
Chechi yeKaturike yanguve iri simba rinofanira kurangarirwa narwo muPoland .
Zvino , norusununguko rwayo rwuchangobva kuwanwa , iri kuita kuti tsandanyama dzayo dzive dzinochinjika uye kuita nhimbe yokupinzazve mapoka orudzidziso muzvikoro .
Mumwe muprista akati : “ Zvikoro ipfuma yorudzi .
Rudzi rwePoland rune 90 muzana yavaKaturike . . . .
Noruremekedzo rwakafanira nokuda kwamarudzidziso , muraidzo worudzidziso muzvikoro uchadzorera chiremera kuvadzidzisi , uye , . . . rwezviremera nokuti runobata nomusimboti worudzi rwomunhu . ”
Mushumo pamusoro peChechi yeOrthodox muRomania unoti : “ Tateguru nechiverengero chakati kuti chamabhishopi akabatana ne [ Ceauşescu ] hurumende vakagombedzerwa kurega .
Dare rakagadzwa kuti rimutsidzire Chechi .
Vazhinji vasati vaichimbova vadaviri vari kutendeukira kurudzidziso uye vari kuzadza machechi omunzvimbomo . . .
Chechi yeKaturike yeByzantine yeRomania , yakagombedzerwa kutsakatika makore 40 akapfuura , yabvumirwa kurongekazve . ” — Orthodox Unity , July 1990 .
Chinjo muAlbania
Mukuwirirana nemishumo yepepanhau , chinjo dzinokatyamadza dziri kuitika pashoma napashoma muAlbania , nyika duku yamakomo yavagari vana mamirioni matatu nechikamu chimwe chamana , iri paMahombekombe eAdriatic pakati peYugoslavia neGreece .
Pepanhau reGermany Die Welt rakashuma , kuti : “ MuAlbania , nhare yokupedzisira yechikomonizimu chechinyakare muEurope , vanhu vakatanga kuvhota kupfurikidza nokuenda netsoka dzavo ” kupfurikidza nokutsvaka utiziro mumahofisi avanyai vokunyika yokumwe okuMadokero , uko ivo vaibvumirwa ipapo kuti vaende Italy , Germany , nokune dzimwe nyika .
Mushumo wacho unopfuurira kuti : “ Muna May 1990 vaAlbania vakavimbiswa mapasipoti uye kubviswa chose chose kwemitemo inorambidza kurondwa kworudzidziso . ”
( Wakanokorwa mashoko muThe German Tribune , July 15 , 1990 ) Sokunyora kwakaita purofesa wenhau Denis R .
Janz : “ Parapatiko yenguva refu uye yokubishaira nokuda kwokutendeutsira kunyika kunoratidzira kuva kwakaiswa parutivi . ”
Zvisinei , iye anowedzera , kuti : “ Pane ufakazi . . . hwokuti rudzidziso zvechokwadi rwakarovanywa munzanga ino . ”
Muna aya mashoko akapoteredza Zvapupu zvaJehovha zviri kuchengeta kusatora rutivi kwazvo kwomuitiro uye kworumano .
Pahwaro hwenheyo dzeBhaibheri , hazvibatanidzwi mukamukano dzezvamatongerwe enyika nedzourudzi .
Zvinovimba naMwari kuzvipa mugariro une rugare wokuita basa razvo renyika yose rokuparidzira Umambo hwaMwari . — Mateo 22 : 21 ; 1 Timotio 2 : 1 , 2 ; 1 Petro 2 : 13 - 15 .
Naizvozvo , zvakadiniko neZvapupu zvaJehovha muMabvazuva eEurope ?
Zvakabudirira here mukurambidzwa ?
Kune rusununguko rworudzidziso nokuda kwazvo here ?
[ Mufananidzo uri papeji 7 ]
Ko vanhu vachadzokera kumachechi okuMabvazuva eEurope here ?
Zvapupu zvaJehovha muMabvazuva eEurope
APO Rusvingo rweBerlin rwakawa muna November 1989 , Asiaweek yakashuma kuti “ mamirioni 2 avaGermany vokuMabvazuva akadirana kupinda muhafu yokumadokero yenyika yavo yakakamukana mumazuva maviri pashure pokunge Mabvazuva eBerlin azarura muganhu . ”
Nderipi rakanga riri basa ravo ?
Nokuda kwavazhinji - zhinji zvikuru , rakanga riri kutenga kwokuzvigutsa .
Nokuda kwavamwe , zvikurukuru kuzoona zvinhu mumafafitera uye kuravidza rusununguko rwavo rwuchangobva kuwanwa .
Vazhinji vakawana Zvapupu zvaJehovha pamigwagwa yeBerlin nomuna mamwe maguta nokudaro vakagamuchira zvinyorwa kwazviri .
Chifocho , vamwe vakanyorera kuhofisi yebazu yeWatch Tower Society muSelters , pedyo neFrankfurt am Main , vachiratidzira davidzo inokatyamadza .
Imwe tsamba yakati : “ Pandakashanyira Madokero eBerlin kwenguva yokutanga muupenyu hwangu , ndakagamuchira Nharireyomurindi sechipo kuZvapupu zvaJehovha pamugwagwa .
Chifocho , ndakatanga kunzverazve Bhaibheri , uye kunyange zvazvo ndine zvinetso , zvizhinji - zhinji , zvakare kuno mumwe munhu anondipa tariro nomufaro mukurarama .
Ndingafara zvikuru kana ndikarava bhuku rinonzi Upwere Hwako — Kuwana Zvakanakisisa Mahuri .
Ndingadawo kuonana neZvapupu zvaJehovha . ”
Mumwe mushanyi akanyora , kuti : “ Zvandakapfuura nomumukoto unoenda kuchiteshi chikuru muNuremberg , vamwe amai vakandipa makopi maviri aMukai !
neNharireyomurindi .
Ndakafara zvikuru pandakaarava .
Kwamazuva akati kuti ndave ndichishandisazve Bhaibheri zuva rimwe nerimwe . ”
Kokorodzano dzeZvapupu zvaJehovha dzakaitirwa mumaguta makuru muMabvazuva ose eEurope mukati mamadziya a 1990 .
Olympia Stadium mune yaiva Madokero eBerlin panguva iyeyo yakanga iri nzvimbo yekokorodzano imwe yakapindwa neZvapupu zvinobva mumarudzi mazhinji , kubatanidza namabvazuva eGermany .
Kunorangarirwa kuti chiverengero chavane 44 532 vakapinda , vane 30 000 vaibva mabvazuva eGermany .
Pepanhau rinonzi Berliner Morgenpost rakashuma kuti Zvapupu zvitsva zvine 1 017 zvakabhapatidzwa mudwinho reOlympic , kuchishandiswa kuombeka chose chose mumvura , mutoo uyo “ vatori rutivi vakasanoomerera nawo kumutoo wamaKristu ekare . ”
Ko zvinhu zvakachinja sei mumabvazuva eGermany ?
Muna March 1990 mapepanhau aMabvazuva eGermany akazivisa kunyoreswa pamutemo kweZvapupu zvaJehovha .
Pasi pomusoro unoti “ Zvapupu zvaJehovha Zvavazve Zvapamutemo , ” pepanhau raMabvazuva eGermany Mitteldeutsche Zeitung rakati : “ March 14 akareva mugumo wokurambidzwa kwakanga kwagara kwamakore ana makumi mana .
Pazuva rino vamiriri veGermany veZvapupu zvaJehovha vakakwanisa kubva muchivako cheG [ erman ] D [ emocratic ] R [ epublic ] State Secretariat for Church Affairs vane rugwaro rwapamutemo muhomwe yavo zvakare runobvumidza nzanga yazvo yokutenda kushandiswa kwakasununguka kworudzidziso mukati moruwa rweGDR . ”
Tsamba yakagamuchirwa muchirimo chapfuura ichibva kune chimwe Chapupu chiri muLeipzig inozivisa nhau , inoti : “ Vhiki rimwe rakapfuura takanga tichiri kuodhesa muchivande zvokudya zvomudzimu muzvitsama zviduku .
Zvino [ March 14 , 1990 ] takazivikanwa pamutemo !
Nokukurumidza tichave tichiburutsa mitoro murori rina matani mana amabhuku ! ”
Chokwadika , rori rokutanga kupinda Mabvazuva eGermany rakanga rakatakura matani 25 ezvinyorwa zveBhaibheri , uye mukati memwedzi miviri yakatevera , mamwe matani 250 akatumirwa .
Yakadaroyo yakanga iri nzara yomudzimu yeZvapupu izvozvo zvakanga zvanyimwa rusununguko kwamakore 40 !
Apo tinoyeuka kuti zvose zviri zviviri chiNazi ( 1933 - 45 ) nechiKomonizimu zvakaedza kudzura basa reZvapupu muGermany , nhamba dzazvino uno chipupuriro chakaisvonaka kuperero nokutsiga nokuchikomborero chaMwari pazviri .
Zvapupu zvaJehovha Zviri muSoviet Union
Muna December 1989 , Mikhail Gorbachev akasangana naPapa John Paul II muVatican .
Pepanhau reSoviet Pravda rakashuma Gorbachev achiti pamusoro paaya mashoko : “ Takava nehurukuro hurusa uye ine revo . . . .
Takataura pamusoro porudzidziso nemiitiro yakakodzera iri kushanda muEurope , nyika , neSoviet Union . ”
L’Osservatore Romano , pepanhau rapamutemo reVatican , rakashuma kuti VaGorbachev vati muhurukuro yavo kuna papa : “ Vanhu vezvitendero zvizhinji , kubatanidza maKristu , vaMuslim , vaJudha , vaBuddha navamwe , vanogara muSoviet Union .
Vose vanamaruramiro okugutsa zvinodikanwa zvavo zvomudzimu .
Nokukurumidza , Mutemo pamusoro poRusununguko rweHana uchagamuchirwa munyika yedu . ”
Mukuwirirana neshoko irero , muna September 1990 kurongwa kwomutemo kwakatendera mutemo unobvumira rusununguko rwehana .
Chikamu 3 chouku kurongwa kusina kukwana chinoti : “ Mukuwirirana namaruramiro orusununguko rwehana , mugari ari wose anozvisarudzira amene wirirano yake norudzidziso , ana maruramiro okushandisa rudzidziso rupi norupi somunhu oga kana kuti pamwe chete navamwe kana kuti kusashandisa rumwe , kuratidzira uye kuparadzira pwiswo dzinowirirana newirirano yake norudzidziso . ”
MuSoviet Union mune zviuru zveZvapupu zvaJehovha zvinokarira kushandisa rusununguko rworudzidziso .
Nokuda kweKokorodzano dzo “ Mutauro Wakachena ” dza 1990 , nhume dzinopfuura 17 000 dzinobva Soviet Union dzakapinda marusando echiRussia muWarsaw mukumirirwa kweZvapupu zvose zvakapararira muSoviet Union .
Zvinokarira zuva apo kuchava kunobvira kuita kokorodzano muSoviet Union .
Rubudiriro muPoland
Zvapupu zvaJehovha zvakanyoreswa pamutemo muPoland muna May 1989 .
Chifocho hofisi yebazu yakatangwa , uye nzvimbo dzakakudziridzwa dziri kuvakwa pedyo neWarsaw .
Kare , mazana eZvapupu pwere aipfigirwa mutorongo nokuda kwenhau yokusatora rutivi kwechiKristu .
Zvino dzakahesvurwa pabasa rehondo uye chirango kana vakaunza rugwaro rwakakodzera .
Kokorodzano dzakaitirwa muPoland muna 1989 nomuna 1990 dzave dziri chimwe chikuchidziro chikuru kuZvapupu ikoko .
Mumwe mushumo unoti chiverengero cheZvapupu zvinoshingaira muPoland chakakwira mwedzi uri wose mukati megore rakapera , nechiverengero chitsva chapamusoro chezvinopfuura 97 000 .
Pasina panikiro nokukurumidza Poland ichava rudzi rwechi 12 rune Zvapupu zvinopfuura 100 000 .
* Chiverengero chavakapinda Chirangaridzo chorufu rwaKristu muna April chaiva vanhu vane 188 861 .
Rusununguko Rworudzidziso muRomania
Zvapupu muRomania zvakafara kunzwa kuti sangano razvo rakazivikanwa pamutemo muna April 1990 ( Ona bhokisi , peji 13 . )
Nokukurumidza magungano edunhu akanga achirongwa murudzirwo , uye mune imwe nhevedzano vanopfuura 44 000 vaivapo , bva maingova bedzi neZvapupu zvinenge 19 000 munyikayo panguva iyeyo .
Zvamazvirokwazvo vaRomania vazhinji vanokarira zuva apo pasi richachenurwa uye risina shatiso yorudzi rupi norupi , uye vari kudavidza kushoko roUmambo . — Zvakazarurwa 11 : 18 .
Kokorodzano dzoruwa dzine musoro wenyika yose wa 1990 wo “ Mutauro Wakachena ” dzakaitwa muguta reBrasov neCluj - Napoca .
Purogiramu yacho yakataurwa muchiRomania nechiHungary .
Vanopfuura 36 000 vaivapo , uye vane 1 445 vakabhapatidzwa .
Kutanga naJanuary 1 , 1991 , chinyorwa cheNharireyomurindi , muchiRomania yakavamba kubudiswa pamwe chete nechiNgezi uye iri muruvara ruzere .
MuBulgaria iri pedyopo , umo rudzidziso rweEastern Orthodox runodzora , Zvapupu zvichigere kuva nokuzivikanwa kwapamutemo asi zviri kurenda makamuri nokuda kwemisangano yazvo yeungano .
Vanopfuura mazana maviri vakafamba rwendo vachidzika kuSalonika , Greece , nokuda kwo “ Mutauro Wakachena ” Kokorodzano yakaitwa muchiBulgaria nechiGiriki .
Mashoko Akanaka Nokuda kweHungary
June 27 , 1989 , rakanga riri zuva renhau nokuda kweZvapupu zvomuHungary .
Pepanhau rinonzi Magyar Nemzet rakazivisa , kuti : “ State Office for Church Affairs yakazivisa sangano rorudzidziso reZvapupu zvaJehovha muHungary , mukuwirirana nomutemo unobvumirana norusununguko rworudzidziso , sechitendero chorudzidziso chinozivikanwa pamutemo . ”
Nhau yakaziviswa katatu panhepfenyuro uye kamwe chete paTV .
VaHungary vakaziva kuti Jehova Tanúi ( Zvapupu zvaJehovha ) pakupedzisira zvava nokuzivikanwa kwapamutemo kwebasa razvo .
Kufukidza nzvimbo huru dzenyikayo , “ Mutauro Wakachena ” Kokorodzano dzakaitirwa muPecs , Miskolc , Debrecen , uye Budapest .
Vane 2 000 vaitaura chiHungary vakabva Czechoslovakia neSoviet Union .
Kusimbisa chinzwano chamarudzi ose cheZvapupu zvaJehovha , boka renhume dzinoshanyira 700 rakapinda richibva Finland .
Chiverengero chose chavakapinda muHungary chaiva 21 568 , kubatanidza nedzinopfuura nhume dzine 2 000 dzechiRomania .
Kubvira muna January 1990 , Zvapupu zvomuHungary zvave zvichigamuchira magazini azvo ane ruvara ruzere nguva dzose , anoshandurwa pamwe chete neokutanga omutauro wechiNgezi .
Enderero Mberi muCzechoslovakia
Mune iyi nyika yakanaka ine shongwe dzamakomo namapani ane ndimo , Zvapupu zvaJehovha zviri kubetsera vavakidzani vazvo kudzidza zvakawanda pamusoro peBhaibheri .
Mushumo pamusoro pomubato wazvo unoti : “ Basa riri kuitwa pamhene , uye misangano mikuru iri kuitwa . ”
Pashure pechinjo dzinokatyamadza muMabvazuva eEurope dzakavamba mukupera kwa 1989 , Zvapupu zvomuCzechoslovakia zvakaita chiito nokukurumidza uye zvakaronga nhevedzano yamagungano amatunhu mukati momwedzi waApril kusvikira kuna June 1990 .
Somuuyo , kwenguva yokutanga , kwakanga kune mishumo yakananga yepepanhau pamusoro peZvapupu .
Kuri zvino , kune Zvapupu zvinopfuura 21 000 muCzechoslovakia , uye muna 1990 kwaiva ne 40 295 vakapinda Chirangaridzo chorufu rwaKristu .
Inopfuura hafu yeungano yakatorenda nzvimbo uko vanogona kuitira misangano , uye ungano 12 dzinotova neHoro dzoUmambo dzadzo .
Imwe kokorodzano yakaitirwa muPrague muna August 1990 , nechiverengero chino mwero mukuru chavapindi vane 23 876 , uye vane 1 824 vakabhapatidzwa .
Kuita kuti nhandare iratidzike kuva inofadza nokuda kwekokorodzano , Zvapupu zvinopfuura 9 500 nokuzvipira zvakapedza anopfuura maawa 58 000 mukuchenesa nokupenda .
Mumiriri weTV yeCzechoslovakia akatsinhira , kuti : “ Takashanyira zvinoitika zvizhinji zvavose , asi tinoyemura kurongeka kwenyu chaikwoikwo muno munhandare .
Hatitongogoni kudavira kuti muri kuronga kuungana kwakadai nokuda kwenguva yokutanga . ”
Mumwe mushanyi akati : “ Ini ndinoyemura mugariro womudzimu , ukama hwomwoyo wose , uye rudo pakati pehama dzenyu .
Ndauya seshamwari ; ndinoenda sendinotova huru zvikuru . ”
Magazini eNharireyomurindi naMukai !
ari kubudiswa muruvara ruzere mumutauro wechiCzech nowechiSlovak , uye Nharireyomurindi iri kubudiswa pamwe chete neyechiNgezi mundimi dzose dziri mbiri .
Patinoyeuka mugariro unorambidza werinopfuura bedzi gore rimwe , kune chinjo dzakatanhamara .
Kariro Dzomunguva Yemberi
Ndedzipi dziri kariro dzeZvapupu zvinoparidzira munyika umo zvizvarwa zvitsva zvikuru zvave zvichirererwa pakusadavira kuvapo kwaMwari ?
Mushumo unoti : “ Kune rima guru pakureva nezveBhaibheri naMwari .
Zvisinei hazvo , rutivi rwakananga nderwokuti vanhu havaziri kunyonganiswa nedzidziso dzorudzidziso dzenhema dzinofanira kubviswa .
Kunoratidzika kuti gohwo iguru . ”
Naizvozvo , chii chiri shoko iro Zvapupu zvaJehovha zvinofanira kugovera vanhu vokuMabvazuva eEurope rinobva muBhaibheri ?
Nyaya inotevera ichapindura .
[ Mashoko Omuzasi ]
Dzimwe 11 iBrazil , Britain , Canada , France , Germany , Italy , Japan , Mexico , Nigeria , Philippines , uye United States .
[ Bhokisi riri papeji 8 , 9 ]
Rusununguko Rworudzidziso Pakupedzisira !
Dzinotevera itsinhiro dzakaitwa neZvapupu zvinobva Mabvazuva eGermany zvakapinda “ Mutauro Wakachena ” Kokorodzano muBerlin , July 1990 .
“ Zita rangu rinonzi Lydia .
Ndine zera ramakore masere , uye ndinobva muGDR .
Ndinofara zvikuru kupinda kokorodzano ino yoruwa nokuti gore rakapfuura miganhu yakanga isina kuvhurwa .
Taitofanira kuchengeta Chirangaridzo muchivande .
Nguva ino takasununguka !
Apo munhu ari wose anotanga kuimba , misodzi inobuda .
Ndina manyemwe zvikuru zvokuti ndichatofanira bedzi kutaura pamusoro pakwo kuchikoro ! ”
“ Takazadzwa nokuonga nokutenda nokuda kwokuva vaenzi vaJehovha muno muBerlin pakati poukama hwamarudzi ose . ” — Bernd .
“ Kuti hama dzeGDR dza [ Mabvazuva eGermany ] dzaivawo papurogiramu kunoratidzira rutivi chairwo : Jehovha anorovedza uye anokwanirisa vanhu vake kunyange apo vari mukurambidzwa . ” — Gottfried .
“ Kuuchira nokuimba kwakaratidzira kuti munhu ari wose akanga achifara .
Wakanga uri mubvumo unotinhira uwo nechomukati wakafadza .
Haiwa anofanira kuve akafara sei Jehovha ! ” — Egon .
“ Pashure porubhapatidzo rwangu dzimwe dzehama dzakabvunza kana mvura yave ichitonhora zvikuru .
Ndaigona bedzi kupindura kuti handina kuziva .
Chikomborero chaJehovha chakanga chichikuchidzira zvikuru zvokuti handina kutongocherekedza mugariro wemvura . ” — Heidrun .
“ Mugariro munzvimbo dzokurara dzamakamuri wakanga usingarondedzereki !
Unobva Denmark , Mozambique , England , California , maodzanyemba eGermany , Spain , GDR — isu tose takaimba pamwe chete , isu tose takanga tichitaura ‘ mutauro mumwe . ’ ” — Jutta .
“ Nguva dzose tinorondedzerera vana vedu yeuko dzekokorodzano dzeBerlin dza 1958 na 1960 , nguva yokupedzisira yatakakwanisa kupinda .
Asi zvatiri kuwana zvino zvakapfuura yeuko dzedu dzose nekariro . ” — Wolfgang .
“ Chakatiorora zvikuru chakanga chiri apo vane zviuru vakamira kuti vaimbe nokurumbidza Jehovha , zvikurukuru mukati morwiyo rwokupfiga nomunyengetero .
Hatati taigonazve kudzivisa misodzi yedu . ” — Monika naReinhard .
[ Bhokisi riri papeji 13 ]
“ Kusaruramisira Kwakaruramiswa ”
Pasi pamusoro iwowo musoro wenhau wakashumwa mupepanhau reRomania rinonzi Tineretul liber ( Sunungurai Pwere ) raAugust 11 , 1990 .
Rakati : “ Hungu , kusaruramisira kwakaruramiswa .
Sangano rorudzidziso raizvidzwa zvikurusa ‘ Zvapupu zvaJehovha , ’ izvo zvakachengeta kuperera kwazvo savateveri vaKristu kwaanopfuura makore 40 , ranyoreswa , richiwana chata yorugwaro rwapamutemo .
Iri sangano rinoita mubato waro mukutarisira nokubvumira kwoMutumbi Unodzora , sesangano renyika yose , iro rinoshanda munyika 210 nomumaruwa ezvitsuwa . ”
Musorowo wakagumisa nokuzivisa kokorodzano dzaAugust muBrasov neCluj - Napoca .
[ Mifananidzo iri papeji 9 ]
Mibato yekokorodzano : ( kubvira kuruboshwe , kuenda kurudyi ) kugovera bhurocha idzva muWarsaw ; chikuva cheHungary neRomania , Budapest ; kunyora zvinonyorwa , Berlin ; kunatsiridza nhandare kwapamberi pekokorodzano , Prague
[ Mifananidzo iri papeji 10 ]
Mibato yekokorodzano : ( kubvira kuruboshwe , kuenda kurudyi ) rubhapatidzo , Romania ; nhandare , Prague ; mhuri ine bhuku ra “ Mankind’s Search for God ” muBerlin ; mukurukuri muBudapest ; kunzvera Bhaibheri muPoland
Ishokoi Ravari Kunzwa ?
MURUDZII rwenyika rwaungada kugara ?
Rudzii rwenguva yemberi rwaunoda nokuda kwavana vako ?
Kudai waigona kuva noutano hwakakwana uye usingafi , waizosarudza here ?
Ungapindura sei mibvunzo iyeyo ?
Vanhu vazhinjisa , pasinei hapo nomugariro worudzidziso kana kuti zvamatongerwe enyika , vangada kugara munyika yorugare namafashafasha .
Vangagamuchira nyika yeruramisiro yakakwana uye tsinhirano , umo mungave musina ushati ; kana kuti mungave musina mutemo mumwe nokuda kwavapfumi uye mumwe nokuda kwavarombo .
Uye nokuda kwavana vako , pasina panikiro ungada kuva nezvokudya zvakawanda , musha unofadza , uye dzidzo yakanaka .
Namamwe mashoko , ungada kusimbisira nguva yechokwadi yakatsiga nokuda kwako umene navana vako .
Uye kudai waizopiwa banza , waizosarudza kuva noutano hwakakwana uye kurarama nguva refu yakaringanira kuita zvishuvo zvako zvose zvakanaka namagwinyiro , kunyange kufarikanya upenyu husingaperi paparadhiso yapasi .
Kose ikoku hakuzati kuri fungidziro isingabviri .
Ishoko reBhaibheri iro Zvapupu zvaJehovha zviri kuparidzira mupasi rose , kubatanidza nyika dzomuMabvazuva dzeEurope .
Tariro Inoshanda yeBhaibheri Nokuda Kwenguva Yemberi
Zviporofita zvinovimbika zveBhaibheri zvakanyorwa mumazana mazhinji amakore akapfuura zvakadeya kuzivisa zvinoitika zvomuzana ramakore rechi 20 , ‘ hondo [ dzedu ] namaguhu ehondo ’ ; ‘ kudengenyeka kwapasi [ redu ] neperevedzo dzokudya munzvimbo nenzvimbo ’ ; ‘ shungu [ yedu ] yamarudzi , asati achiziva nzira yokubuda nayo , vanhu vachingunopera simba nokuda kworutyo nekariro yezvinoitika zvinowira pasi ’ ; ‘ kuparadza [ kwedu ] nokushatiswa kwapasi . ’ — Ruka 21 : 10 - 33 ; Zvakazarurwa 11 : 18 .
Bva , zvinoitika zvose izvozvi nezvimwe zvizhinji chiratidzo chechokwadi chokuti nyika itsva yakapikirwa yaMwari iriwo pedyo zvikuru .
Iyoyi inobatanidza “ matenga matsva nepasi idzva , ” ndiko kuti , ubati ushe hwenyika itsva , hurumende yokudenga , uye chaunga chapasi chakashandurwa ‘ umo kururama kunogara mazviri . ’
Kunoreva nyika itsva umo ‘ marwadzo , rufu , uye kuchema zvisati zvichizovamozve . ’ — Isaya 65 : 17 - 25 ; 2 Petro 3 : 13 ; Zvakazarurwa 21 : 1 - 4 .
Sezvinooneka , hapana sangano rezvamatongerwe enyika , pasinei hapo nokuti nderapachokwadi sei uye rinoitira hanya , rinokwanisa kuita purogiramu yakadaro .
Changamire Ishe bedzi wechisiko chapose pose , Jehovha Mwari , ane zvose zviri zviviri chido nesimba rokuita ikoku .
Nokuda kwechikonzero ichecho Mwanakomana wake , Kristu Jesu , akadzidzisa vateveri vake kunyengetera , kuti : “ Baba vedu vari mumatenga , zita renyu ngaritsveneswe .
Umambo hwenyu ngahuuye .
Kuda kwenyu ngakuitike , somudenga , uyewo pamusoro papasi . ” — Mateo 6 : 9 , 10 , NW .
Kuda kwaMwari ndekwokuti pasi rinofanira kuva imbwe rinokosha rinon’animira muchisiko chapose pose , rigarwe nemhuri yavanhu ino rudo norugare .
Nokukurumidza Mwari achaita chiito chokuunza iyeyo .
Chichava chiito chokuchenura kubvisa papasi shatiso yose navashatisi .
Shatiso yose , ingava yokunyama kana kuti yetsika , ichabviswa papasi .
Ndianiko achasara ?
Jesu akati : “ Vanofara ndivo vanyoro , nokuti vachagara nhaka pasi . ” — Mateo 5 : 5 ; Zvakazarurwa 16 : 14 - 16 .
Unoda here kuva pakati paavo vanyoro vachava nechikomborero chaMwari ?
Ipapo onana neZvapupu zvaJehovha munzvimbo yawakavakidzana nayo uye kumbira fundo yeBhaibheri yapamusha yapachena , pasina kuva nomusengwa .
Zvibvumikisire umene chiri “ kuda kwaMwari kwakanaka , kunogamuchirika uye kwakakwana . ”
Uye ipapo ndokukuita . — VaRoma 12 : 2 .
Vechiduku Vanobvunza Kuti . . .
Ndinofanira Kushanda Apo Ndinenge Ndichiri Pachikoro Here ?
MAZUVA echikoro akabatikana kupwere zhinjisa .
Muraidzo womukirasi unotora chikamu chikuru chezuva rimwe nerimwe revhiki .
Basa rokuchikoro rinoitirwa kumba nokufunda zvinotora nguva yamadekwana .
Uye pakati penguva iyeyo pane mabasa mazhinji apamba anoda ngwariro .
*
Munyika dzoKumadokero pwere dzichiri kufunda nguva dzose dzinogona kutarira mberi kukupera kwevhiki senguva yokuzvifadza nokuzorora .
Asi mumativi mazhinji enyika , kupera kwevhiki hakuzorodzi .
Somuenzaniso , mumaruwa eAfrica , pwere dzinowanzopedza nguva yadzo yokupera kwevhiki dzichibetsera vabereki vadzo mumunda , dzichitsiva imwe yenguva yakarashika mukati mevhiki radzo rokuenda kundofunda .
Uye pakati peZvapupu zvaJehovha , pwere dzine mutoro wakawedzerwa wokutora rutivi mubasa rokuparidzira rapasuo nesuo uye kuenda kumisangano yechiKristu . — VaHebheru 10 : 23 - 25 .
Naizvozvo kungaratidzika kuva kusingabviri kuti pwere dzeAfrica dzingada kutora mutoro womuraudzo webasa rokunyika .
Asi pwere zhinji dzakadaro dziri kushanda uye munzira dzakasiana - siana : kusakura minda yadzo dzimene uye kutengesa zvibereko , dzichiruka zvipfeko nomuchina wamaoko , kana kuti kuruka tswanda dzokutengesa pamusika .
Zvisinei dzimwe dzinoredza , dzinotengesa mapepanhau , uye kutanha kana kuti kutengesa michero .
Neiko , kunyange zvakadaro , pwere idzi dzichishanda basa rokunyika ?
Kunoreva hako here kuti iwe unofanira kuita zvimwe chetezvo ?
Chikonzero Nei Dzichishanda
Dzimwe pwere dzinogombedzerwa chaizvo kushanda nemhaka yemigariro yadzisingagoni kudzora , yakadai sokufa kwomubereki .
( Ikoku kunogona kusiya pwere isina munhu wokuripira kufunda kwayo . )
Kune rumwe rutivi , dzimwe pwere dzinoshanda kuti dziwane mwero wokuzvimirira kunze kwavabereki vadzo .
Rangarira Kofi , jaya romuGhana .
Achingunoveri pachikoro chokudzidzira basa , akashanda somubetseri wapapurazi maawa maviri zuva rimwe nerimwe pashure pechikoro .
* Kofi anotsanangura , kuti : “ Vabereki vangu vakanga vagovera zvinodikanwa zvangu kusvikira ndapedza chikoro chavachiri kutanga .
Asi handina kuda kuramba ndichitsamira pavari nokuda kwechinodikanwa changu chiri chose .
Nokudaro ndakatanga kushanda basa rokunyika .
Ndakanzwa ndichifara zvikuru kwazvo kuva ndinokwanisa kutenga mabhuku angu ndimene uye kubhadhara zvokufambisa kuenda kuchikoro . ”
Moses mukoma waKofi nenzira imwe cheteyo aiva nebasa .
Achingunoveri muchikoro chesekondari , Moses aifundisa muchivande vana vaduku vanopinda chikoro .
Asi nepo muripo waKofi wairipira nomutoo wakakodzera zvinodikanwa zvake amene , imwe yemari yaMoses yaishandiswa kuriritira mhuri yavo .
Neiko ?
Achibva mumhuri yavana vasere , akarangarira , kuti : “ Kushanda kwangu basa renguva isina kukwana kwakapa vabereki vangu mwero woruyamuro mukutarisira zvinodikanwa zvavamwe vanun’una nehanzvadzi dzangu . ”
Iye anobvumawo pfungwa yegutsikano mukuva anokwanisa kuzvitengera amene zvinhu .
Kubetsera vabereki vako mune zvemari apo pane dikano chaiyo kungava nzira yokuvapa rukudzo rwakavafanira .
Panguva imwe cheteyo , kunyange zvakadaro , hapana hapo chinhu chisina kururama pakushanda kuti uve nemari yako umene yokushandisa .
Kuva nebasa kungaitawo zvakawanda kuroverera pfungwa yomutoro mupwere .
Kunogona kubetsera pwere kuti idzidze unyanzvi uhwo gare gare hunogona kushandiswa mukutsigira mhuri .
Somuenzaniso , Jesu Kristu amene , sezvinooneka akadzidzira basa rokuveza achiri pwere kupfurikidza nokushanda nababa vake vokurera .
Kunyanguvezvo , “ nguva yasara yatapudzika ” nokuda kwenyika ino , uye pwere yakachenjera inova nechokwadi chokuti nguva yayo iri kushandiswa nomutoo une mhindu .
Naizvozvo usati watanga basa , unofanira kunzvera zvinhu zvose zvinobatanidzwa — kubatanidza vavariro dzako umene .
Kurangarira Ndyiko
Mimwe mibvunzo yaungarangarira ndeiyi : Vabereki vangu vanoshaiwa zvomenemene kana kuti vanotoda betsero yangu yemari here ?
Kana kuti vanokwanisa kurarama nezvishoma kuti ini ndigone kuzvishandisa ndimene kubasa rangu rokuchikoro nefambiro mberi mumudzimu here ?
Ndinoshaiwa zvomenemene mari yomuraudzo , kana kuti ndiri kudavidza ku “ ruchiva rwenyama nechishuvo chameso uye ratidzirwo yokunyanyisa yamararamire omunhu ” here ? — 1 Johane 2 : 16 , NW .
Murume akachenjera Soromoni akati : “ Ini ndakaziva chikonzero nei vanhu vachishanda nesimba zvikuru kuti vabudirire : imhaka yokuti vanogodora zvinhu zvina vavakidzani vavo .
Asi hakuna maturo . Kwakafanana nokudzingana nemhepo . . . .
Kuri nani zvikuru kuva nezvishoma bedzi , norugare rwendangariro , kupinda kuva akabatikana nguva yose namaoko ose ari maviri , kuedza kubata mhepo . ” — Muparidzi 4 : 4 - 6 , Today’s English Version .
Chimwe chinhu chokurangarira chingava muuyo ungava nokushanda pakufunda kwako .
Kofi , adudzwa pakuvamba , anoyeuka , kuti : “ Mukati megore rangu rokutanga muchikoro chokudzidzira basa apo ndakanga ndisiri kushanda basa rokunyika , basa rangu rokuchikoro rakanga rakatanhamara zvikuru .
Ipapo gore rechipiri rakasvika apo ini ndakatanga kushanda basa rokunyika , uye mamakisi angu akavamba kuderera .
Kunyange zvakadaro ndakakwanisa kuva pamusoro pomwero wokupasa , asi kwakanga kuchinetesa zvikuru kwazvo . ”
Nomutoo unofadza , kumwe kufunda kwokunzvera kwakaitwa muUnited States kwakawana kuti “ kushanda kunoparira kuderera mubasa rokuchikoro uye kunoderedza kubatanidzwa kwowechiduku muchikoro . ”
Unoyeuka Moses mukoma waKofi , uyo akanga ane basa rokudzidzisa here ?
Anobvuma , kuti : “ Kana munhu asingangwariri zvikuru , iye angavamba kutora vadzidzi vakawanda vanopfuura vanogona kudzidziswa munguva yakaganhurirwa yaanayo . ”
Mawuli , mumwe murume weAfrica , aishanda basa renguva isina kuzara somuredzi .
Anoti : “ Pakanga pane muedzo mukuru kana kune hove zhinji dzinobatwa pagungwa .
Mufungo wakanga uri wokusiya mabhuku kuti uende ndokuita mari yakawanda .
Vakomana vakawanda vomumusha vakaita kudaro ndokurega kufunda . ”
Chikoro nebasa zvinogonawo kusveta simba repwere kusvikira kumwero wokuitapura zvakashata mumudzimu .
Kungava kunoiomera kupinda misangano yechiKristu kana kuti kufungisisa kana iripo .
Fundo yomunhu oga yeBhaibheri nezvinyorwa zvakavakirwa paBhaibheri zvingaregwa .
Kuchengeta Dzikamo Yako
Kunyanguvezvo , pashure pokunzvera zvinhu zvose , iwe navabereki vako mungasarudza kuti kushanda kwako pabasa rakati kungava kune betsero .
Unogona sei kushandisa zvakanakisisa mugariro wacho ?
Kuzviranga kuri madikanwa .
Muapostora Pauro akataura nezvenhamburiko dzake amene , achiti : “ Ndinorova muviri wangu ndokuutungamirira somuranda . ”
Kuchada kuzviranga kwauri kuti uchengete — kwete kupambadza — mari yaunotambira .
Kuchadawo kuzviranga kuti ushandise nguva yako yasara nomutoo wakafanira .
Chokwadi , kufaranuka nezororo rakakwana zvine nzvimbo yazvo uye zvinogona kukudziridza basa rako rinobereka zvibereko .
Asi ngwarira kuti mabasa okuzvifadza nawo nenhandaro hazvitsvikinyidziri kunze basa rokuchikoro rinoitirwa kumba uye kunyange zvinhu zvomudzimu .
Naizvozvo uchada kuita rudungwe chairwo rwenhambo dzokufunda — ndokuomerera kwarwuri .
Somuenzaniso , kungava kwakanakisisa kutanga basa rako rokuchikoro rinoitirwa kumba nokukurumidza pakunobvira napo paunodzokera kumba uchibva kubasa , usingamiriri kutozosvikira pashure pechirairo apo unganzwa une hope zvikuru .
Vamwe vanosarudza kukurumidza kundorara uye kutarisira zvidzidzo zvavo kuchiva chinhu chokutanga mumangwanani .
Chipi kana chipi chaungada , ita kuti nhambo dzako dzokufunda dzive dzinobereka zvikuru sezvinobvira .
Dzivisa kuridza nziyo kana kuti kubatikana mune dzimwe dzongonyedzo .
Basa rako rokuchikoro rinoitirwa kumba ringafambawo zvakanaka zvikuru kana ukangwarira mutoo waunoteerera nawo mukirasi , uchinyora mapfundo makuru namashoko oudzame anotsigira . — Enzanisa naRuka 8 : 18 .
Kunyange zvakadaro , zvinoisvokosha zvikuru kupinda zvose ndizvo zvinodikanwa zvako zvomudzimu .
Kuti izvozvi zvisvitswe , unofanirawo kutsaura nguva yefundo yomunhu oga yeBhaibheri , nokuda kwemisangano yechiKristu , uye nokuda kwokugoverana muushumiri hwapachena .
Chokwadi , kushanda uye kuenda kuchikoro kunoda nhamburiko .
Asi kana uchifanira kuita zvose zviri zviviri , ipa zvinhu zvomudzimu nzvimbo yokutanga .
Ramba uchinyengetera kuna Jehovha Mwari kuti akubetsere kuchengeta dzikamo yako yomudzimu .
Kana basa , mukuwedzera kukuenda kuchikoro , richisarudzwa kuitwa , iye anogona kukusimbisa kuti ukurire dzvinyiriro dzomugariro wacho . — Isaya 40 : 29 - 31 .
[ Mashoko Omuzasi ]
Iyi nyaya inobata zvikurukuru nomugariro unonangana nepwere munyika dzichiri kubudirira .
Kunyanguvezvo , zvikarakadzo zvakarongwa muno zvakavakirwa panheyo dzeBhaibheri uye nenzira iyeyo zvichabvumikisa kuva zvinobetsera kupwere munyika yose .
Mune dzimwe nyika , pashure pechikoro chavachiri kutanga pwere inogona kusarudza kuenda kuchikoro chesekondari , kana kuti zvimwe chapamusoro , ( chinodzidzisa zvidzidzo zvakawanda ) kana kuti chikoro chokudzidzira basa .
[ Mufananidzo uri papeji 26 ]
Dzimwe pwere dzeAfrica dzinoshanda mumabasa apashure pechikoro .
Asi chii chiri betsero nekuvadziko dzokuita kudaro ?
Mhinganidzo Dzorugare Pakati Pomunhu Nemhuka
Mifananidzo yakadai somumwe uri pabutiro ramagazini ino inofadza vana .
Vakurawo vanowanzokwezvwa nechiono chakadaro .
Neiko vanhu vachiita nenzira iyoyi ?
Rugare chairwoirwo pakati pomunhu uye kunyange nezvikara zvinoisvotyisa zvikuru runongova harwo fungidziro youhwana here ?
Kana kuti ruchava runovapo chaizvoizvo here ?
Munhu Imhinganidzo
Mhinganidzo huru yorugare rwakadaro ndiye munhu amene .
Chirevo chekare chinoti : “ Munhu adzora munhu kusvikira kukuvadziko yake . ”
Uye nhau yomunhu yokuita kuvadziko kurudzi rwake amene inoratidzirwa mukubata kwake mhuka .
Somuenzaniso , zvikara zvisingaverengeki zvakabatwa uye zvakaitwa kuti zvirwisane munhandare dzeRoma yekare .
Muna 106 N.V . , mambo weRoma Trajan sezvinoshumwa akaita mitambo umo varwisani nemhuka vane 10 000 uye mhuka dzine 11 000 vakaurawa kugutsa vane nyota yeropa vavaoni vane utsinye .
Chokwadi , rudzi irworwo chairwoirwo rwevaraidzo harusati ruchadiwa nhasi .
Asi rudungwe runowedzera rwamarudzi emhuka ari kupera uye ari kupinzwa mungozi runosimbisa kuti chimwe chinhu hachina kunaka pakubata kwomunhu zvisikwa zvomusango .
Chiverengero chavanhu vanogara papasi zvachiri kuwedzera , mafuro emhuka ari kuderera .
Uye nokuda kwoudyire hwavanhu , kune dikanwo yamakanda emhuka okune dzimwe nyika , nyanga , uye runyanga .
Dzimwe nyanzvi dzinotya kuti marudzi bedzi emhuka huru zvikuru pakupedzisira achaganhurirwa munzvimbo dzinochengeterwa mhuka .
Vadyi Vavanhu
Imwe mhinganidzo yorugare ingaratidzika kuva zvikara izvo zvimene .
MuAfrica neAsia , hakusi kwechienzi kurava mishumo yezvikara zvakadenha ndokuuraya vanhu .
The Guinness Book of Animal Facts and Feats rinoti marudzi emhuri yekatsi “ zvimwe anoparira dzinenge nzufu dzine 1000 pagore negore . ”
MuIndia moga bedzi , madindingwe anouraya vanopfuura vanhu 50 gore rimwe nerimwe .
Ingwe munyika iyeyo dzakavawo dzinodya vanhu .
Mubhuku rake rinonzi Dangerous to Man , Roger Caras anotsanangura kuti ingwe padzimwe nguva dzinotendeukira kukudya vanhu pashure pokudya zvitunha zvavanhu zvomurakatira wehosha .
Mirakatira yakadaro , iye anotsanangura , yave ichi “ wanzoteverwa nemwedzi yetyisidziro sezvo ingwe dzakapinda mukuravidza kwadzo kutsva nyama yavanhu ndokutanga kuuraya . ”
Bva Caras anoti mirakatira yehosha haisati ichiparirwa nedenho dzeingwe .
Chimwe chisakiso ndechokunyanduka kwemhuka , zvikurukuru painenge iri pedyo navana .
Mukati mamakore a 1918 - 26 , ingwe imwe muIndia yakauraya vanhu vane 125 , sezvakashumwa naColonel J .
Corbett mubhuku rake rinonzi The Man - Eating Leopard of Rudraprayag .
Makumi amakore gare gare , ingwe dzinodya vanhu dzakauraya vanhu vanenge 82 muruwa rweBhagalpur .
Mumwe murindi wemhuka muTanganyika ( zvino iri rutivi rweTanzania ) akatsanangura mapedzere aakaita mwedzi mishanu muna 1950 achiedza pasina rubudiriro kupfura ingwe inodya vanhu yaityisidzira vanhu mumusha weRuponda .
Pakupedzisira , pashure pokuuraya vana 18 , yakabatwa nomusungo nomugari womumusha womuAfrica .
Imwe ingwe yakauraya vakadzi navana vane 26 mumusha weMasaguru .
Tevere kune shumba yeAfrica .
Painotendeukira kukudya vanhu , vanyakudyiwa vanowanzova varume vakura .
“ Mumakore angu ana makumi maviri namatatu muBato Remhuka , ” anonyora kudaro C .
Ionides mubhuku rake rinonzi Mambas and Man - Eaters , “ ndakapfura shumba dzinopfuura makumi mana , zhinjisa dzadzo dzaiva dzinodya vanhu , nepo dzasara dzacho dzakanga dzichizova dzinodya vanhu kana kuti zvimwe dzaizodenha zvipfuyo . ”
Mukuwirirana naIonides , shumba dzinova dzinotyisidzira kuna vanhu apo munhu anoderedza chose chose mhuka dzadzo dzadzinodya dzenguva dzose .
Rugare Rwepasi Rose Rwakadeya Kuziviswa
Pasinei hapo nemhinganidzo dzakadaro dzorugare pakati pomunhu nemhuka , Bhaibheri rinoti : “ Marudzi ari ose emhuka . . . achapingudzwa uye akapingudzwa norudzi rwomunhu . ” — Jakobho 3 : 7 , NW .
Bhaibheri rinodeya kuzivisa pana Ezekieri 34 : 25 ( NW ) , kuti : “ Ini [ Mwari ] ndichaita navo sungano yorugare , uye zvirokwazvo ndichasakisa kuti mhuka inokuvadza ipere panyika , uye zvomenemene vachagara murenje muchengeteko ndokurara mumasango . ”
Ko uporofita hweBhaibheri hwakadaro hunongova hahwo fungidziro isina chokwadi here ?
Usati waramba kariro yorugare rwapasi rose pakati pomunhu nemhuka , rangarira dzimwe ratidziro dzinoratidzira huchokwadi hweizvo Bhaibheri rinoreva .
Mimwe mienzaniso inoshamisa yetsinhirano pakati pavanhu vanoitira hanya nemhuka zvine bviro yengozi zvakanyorwa .
Munhu Nemhuka Zvinogona Kugara Murugare Here ?
“ Ndakanzwa sokunge kuti ndakanga ndiri pachikumbaridzo cheparadhiso ; munhu nemhuka zviri mutsinhirano inovimbika . ”
Nokudaro Joy Adamson akarondedzera chiono murutivi moRwizi rwaUra rweKenya sezvo iye akaona mhatsa yeshiri nemhuka zvichiuya kuzonwa mvura .
Rutivi runofadza chose rwechiono chacho rwakanga rwuri rwemhuka dzigere murugare pedyo naye — shumbakadzi yakura zvizere !
Pakanga pane chimwe chinhu chechienzi zvikuru pamusoro peiyi shumbakadzi , Elsa , iyo mamirioni akazoziva kupfurikidza nebhuku rinonzi Born Free , rakanyorwa naJoy Adamson here ?
Nyangwe , yakanga ichingovawo zvayo shumbakadzi .
Musiano wakanga uri wokuti yakanga yadzidza kugara murugare navanhu .
Gare gare , apo bhaisikopo rinonzi Born Free rakaitwa , chiverengero chakati cheshumbakadzi dzakapingudzwa chakashandiswa kuratidzira Elsa .
Imwe yainzi Mara .
Pakutanga yakanga ichinyumwira , uye pakupedzisira yakava ine udyire zvikuru , isati ichada kushaya shamwari dzayo itsva dzohunhu .
Kuiteramisa , murume waJoy , George Adamson , akaswededza tendi rake pedyo nedanga raMara .
Pakupedzisira , akatamisira tendi rake mukati chaimo medanga !
“ Kwemwedzi mitatu yakatevera , ” akanyora mubhuku rake rinonzi Bwana Game , “ nguva dzose yairara mu [ tende rangu ] , kazhinji kazhinji yakazvambarara pauriri huri murutivi rwohuvato hwangu uye padzimwe nguva pahuri . . . .
Haina kutongondisakisa kufunganya pamusoro pechengeteko yangu ndimene . ”
“ Mumwe wemitambo yedu inoisvodiwa , ” vakanyora kudaro VaAdamson , “ wakanga uri wokuti ini ndizvambarare pasi ndakavandika shure kwegwenzi rouswa .
Mara aindironda nokunyangira kukuru , dumbu rakaderera pasi mumuitiro wakafanira weshumba uye tevere paizova nokusvetuka kwakamwe kamwe uye aimhara pamusoro pangu .
Nguva dzose aidzora nzara dzake dzinotyisa uye aisatongondikuvadza . ”
Imwe shumbakadzi yaitamba rutivi rwaElsa yakanzi Girl .
Apo bhaisikopo rakapera , Girl akadzorerwa musango , uko akava namauta ndokubereka handa mbiri .
Vaviri veshamwari dzaAdamson vakawana mutanga .
Adamson akanyora , kuti : “ Nechivimbo chinoisvoshamisa nomugariro wakanaka Girl akabvumidza varume vavirivo , vakanga vachizvipinza mungozi yakati kuti , kusvika [ mita kana kuti kupfuura ] pedyo nenzvimbo yokuberekera . . . Kuzvidzora kwaGirl kwakanga kuri kwakatanhamara zvikuru sezvo [ mumwe wavarumevo ] akanga ari muenzi chaiye kwaari . ”
Kana ari Adamson , Girl akatomubvumidza kunyange kubata handa dzake , nepo dzimwe shumba dzakatandaniswa .
Kupingudza Shumba Inorura
Mavara anosiana pashumba neshumba .
Nepo Joy Adamson akanga achipfuya Elsa , mberi kumaodzanyemba muNorthern Rhodesia ( zvino Zambia ) , murindi wemhuka , Norman Carr , akanga achiita zvimwe chetezvo nehandarume mbiri .
Imwe yehanda , Big Boy , yakanga ine ushamwari zvikuru .
Imwe yacho , Little Boy , yakanga yakakombamira kukurundumwara .
Pamusoro peyechipiri , Carr akanyora zvinotevera mubhuku rake rinonzi Return to the Wild :
“ Apo Little Boy anenge ari mune mumwe weiyi migariro , ndinotonona parutivi pake sezvaanondidzvovera , ndiri kure kwakati kuti nenzara dzake idzo ane bviro zvikuru yokushandisa mukukwaranzura kwokurura nenzara dzinopinza sechisvo dzina [ masendimita mashanu ] mukureba .
Nomutoo wokushivirira ndinoedza kumurezva kupfurikidza nokutaura naye nomutoo wokumunyaradza sezvandairamba ndichiswedera pedyo zvikuru ; uye pakupedzisira apo ndakasvika pedyo iye achiri kudzvova asi nomutoo wakaderera wokutsunga .
Zvandinoisa ruoko rwangu pamapfudzi ake azerwe namakushe ndokupuruzira chipfuva chake , iye nomutoo unooneka anofaranuka sokunge kuti tsandanyama dzake dzakaomarara dzapera simba . . . .
Anoisa musoro wake pamadya angu , achindikokera kumupuruzira . ”
Musumo yebhuku raCarr , Earl weDalhousie , uyo akanga ari mudzori mukuru mukuru wenyika , anorondedzera chinoitika chaakaona apo shumbadzo dzakanga dzava namakore anopfuura maviri uye kudzungaira kusingatarisirwi pabani riri pedyo nomusasa waCarr .
Carr akaridza muridzo , uye aya ndiwo matsanangurire anoita Earl davidzo yacho : “ Dzakauya dzichisvetuka kumuridzo watenzi wadzo ndokukwizira misoro yadzo ine simba paari , panguva imwe cheteyo dzichidzvova kwaziso yadzo yomufaro bva inotyisa .
Chidakadaka chadzo nokuda kwake zvirokwazvo chakanga chisina kuderera . ”
Shumba dzinotya munhu nomutoo womusikirwo uye kazhinji kazhinji dzinotsvaka kumunzvenga .
Uku kuita kworuzivo rwokuberekwa narwo kunowanwa mushumba nedzimwe mhuka nomutoo wakarurama kunorondedzerwa muBhaibheri .
Pasinakwo munhu aizova nyajambwa asina taviridziro .
Bva , zvimwe mhuka dzinova dzinodya vanhu .
“ Asingawanzova Enguva Dzose ”
Imwe nyanzvi pane iyi nyaya , Roger Caras , inotsanangura , kuti : “ Pakati paanenge marudzi ose ekatsi huru panoratidzika kuva panooneka chiverengero chakati kuti chamamwe asingawanzova enguva dzose anotsvaka munhu sechokudya .
Iwo haawanzova enguva dzose . . .
Munhu anogona zvikurukuru kusanogara zvikurusa murugare ne [ katsi huru ] . ”
Mhuka zhinji hadziratidziki kuva dzinoziva munhu apo anogara akavandika mumotokari .
Neiyi nzira vanhu vanogona kutora mifananidzo yapedyo yeshumba .
“ Asi , ” rinonyevera kudaro bhuku rinonzi Maberly’s Mammals of Southern Africa , “ ngozi yakati kuti inoparirwa kana ukazarura suo rako , kana kuti kuedza kubuda kusvika pedyo neshumba , nokuti dzinocherekedza kuvapo kwomunhu , uye kuoneka kwokukurumidza kunowedzera katyamadzo yorutyo rungasakisa denho mukuzvidzivirira kunofungidzirwa . . . .
Mukunangana chaizvoizvo neshumba musango mune ngozi duku kupinda kuoneka kwakamwe kamwe kwokubuda mumotokari pamberi payo ! ”
Zvakadiniko Neingwe ?
Ingwe dzinova dzinodya vanhu hadzisiwo dzenguva dzose .
Jonathan Scott anotsanangura mubhuku rake rinonzi The Leopard’s Tale : “ Isina kunetswa uye iri muutano hwakanaka , ingwe chisikwa chine nyadzi , chinonyara chinoratidzira rutyo rwukuru rwomunhu .
Kana ikananganwa nayo inowanzotiza nokuda kwenzvimbo yokuvanda inowanikwa iri pedyosa . ”
Scott akapedza mwedzi ari muMasai Mara Game Reserve yeKenya achifunda mafambiro eingwekadzi yaakatumidza kuti Chui .
Chui pashoma napashoma akarovedzana nokuvapo kwemotokari yaScott , uye pane imwe nhambo handa dzake , inonzi Dark naLight , dzakakwira chaizvo ndokunzvera motokari yake .
Scott anodavira kuti shure kwechitarisiko chenyadzi cheingwe kune muitiro unobvira woushamwari .
Vamwe vakawana rutivi rwoushamwari rwomugariro weingwe .
Somuenzaniso , Joy Adamson akapfuya handa yeingwe iri nherera yaakadana kuti Penny .
Pashure pokunge asunungurwa kupinda musango , Penny akaita mauta ndokubereka handa .
Apo shamwari dzake dzohunhu dzaiva pedyopo , Penny aizviratidzira amene ndokuvakuchidzira kuuya kuzoona handa dzake dzichangobva kuberekwa .
Pamutanga , dzigere pedyo namai vanodada , Adamson akarondedzera chiono chinofadza : “ Akananzva maoko edu apo handa dzakaomerera pakati pamakumbo ake emberi , dzose dzichifara zvikuru .
Chitendero chavose ndechokuti ingwe dzine ngozi zvikurusa kupfuura mhuka dzose dzomuAfrica , uye ingwekadzi dzine vana vaduku dzinotyisa zvikurukuru . ”
Asi Adamson akataura kuti chinoitika chake naPenny chingabvumikisa kuti “ zvizhinjisa zvezvitendero zvinogamuchirwa inhema . ”
Imwe ingwekadzi ine “ kuzvibata kwakanaka , ” inonzi Harriet , yakagovera Arjan Singh wokuchamhembe kweIndia chinoitika chinotova chakatanhamara zvikuru .
Singh akapfuya Harriet kubvira pahuhanda ndokumurovedza kuti azvidzivirire amene musango riri pedyo nepurazi rake .
Sorutivi rwerovedzo , Singh padzimwe nguva aikusvudzira ingwe kudenha .
“ Apo ndakahwatama pasi ndokuikusvudzira kudenha , ” anotsanangura kudaro mubhuku rake rinonzi Prince of Cats , “ akauya kwandiri ndokubonderana misoro . . . , asi apo akandisvetukira akava nechokwadi zvikuru chokuti akapfuura napamusoro , achidzunha pamusoro wangu ndokudzika pasi nomusana wangu , asingatongobudisi nzara kuti dzikwaranzure mapfudzi angu asine chinhu . ”
Mutoo weingwe wokutamba neimbwa yaSingh Eelie wakanga uchishamisawo .
Singh anotsinhira kuti “ bhaisikopo rinoratidza [ ingwe ] igere namagaro ayo uye ichirwisa apo imbwa inoidenha — asi haiiti kutamburira kwokuwisira mudenhi pasi .
Makumbo ayo makuru anokwira kune rumwe rutivi rwomutsipa waEelie , pamusoro pake achidzika nokune rumwe rutivi nounyoro sezvipukutiso . ”
Uhu ukama hwoushamwari pakati pomunhu , imbwa , uye ingwe hwakapfuurira pashure pokunge Harriet abva pamusha kundoronda upenyu hwomusango riri pedyopo .
“ Kana mumwe munhu akataura kuti ingwe hadzifaniri kuvimbwa nadzo , ” anotaura kudaro Singh , “ ndinongodikanirwa hangu kufunga bedzi nezvenguva zhinji Harriet aiuya ku [ purazi rangu ] pakati pousiku uye achindimutsa nounyoro kuti tikwazisane sezvandairara pamhene . ”
Pakupedzisira , Harriet akaita mauta ndokubereka handa mbiri .
Apo mutanga wake wakatyisidzirwa namafashamo , ingwe yakatakura handa mumuromo mayo ndokudziunza imwe panguva imwe kunzvimbo yakakotsekana yomusha waSingh .
Apo mafashamo akaderera , Harriet akakwira muigwa raSingh , kumukuchidzira kumudzorera kuyambuka rwizi ndokudzokazve sezvaaitora handa dzake imwe panguva imwe kuenda kumutanga mutsva wenzvimbo itsva yomusango .
Nzou yeAfrica
Kwakataurwa kuti nzou yeAfrica inopenga zvikuru zvokusagona kupingudzwa .
Vanhu vazhinji , zvisinei , vakabvumikisa maidi kuva chimwe chinhu .
Muenzaniso mumwe ndihwo ukama hunoorora huri pakati penzou nhatu dzeAfrica nomuAmerica anonzi Randall Moore .
Nzou dzakanga dziri rutivi rweboka remhuru dzakatapwa muKruger National Park yeSouth Africa ndokutumirwa kuUnited States .
Mukufambira mberi kwenguva dzakarovedzwa nokuda kwomutambo wesekasi uye dzakaita zvakanaka kwazvo .
Apo mwene wadzo akafa , Moore akapiwa nhatu ndokudzidzorera kuAfrica .
Hadzi mbiri , dzinonzi Owalla naDurga , dzakapinzwa muPilanesberg Reserve yeBophuthatswana muna 1982 .
Panguvayo munhangawo wakanga une chiverengero chakati kuti chemhuru dzenzou dziri nherera dzakanga dziri mumugariro wakashata uye dzaida tarisiro inoitwa nehadzi dzakura .
Ko Owalla naDurga vakarovedzwa musekasi vaizokwanisa kutarisira iri basa here ?
Pashure pegore , Moore akagamuchira mishumo yokuti nzou dzake dzakanga dzagamuchira nherera dzose 14 uye kuti dzimwe nherera dzaizopinzwa mumunhangawo .
Pashure pokusavapo kwamakore mana , Moore akadzokera kundozvionera amene .
Achikarira kutsvaka kurefu muPilanesberg Mountains , akakatyamadzwa , nokukurumidza pashure pokusvika kwake , kuona Owalla naDurga pakati peboka guru .
“ Murangariro wangu wokutanga , usati uri woruzivo rwokuzviwanira , ” akanyora kudaro mune rinonzi Back to Africa , “ wakanga uri wokumhanyira kwadziri , kudzimbundira ndokudzirumbidza .
Ndakatsiva kuchidziro iyeyo nokusvika kune mufungo zvikuru . ”
Kutanga , Owalla naDurga vaitofanira kuva nechokwadi chokuvapo kweshamwari yadzo yekare .
Dzakanzvera ruoko rwake rwakatambanudzwa nemisinga yadzo .
“ Owalla , ” anonyora kudaro Moore , “ akamira akandipfuura sokunge kuti aimirira murairo unotevera .
Dzimwe dzasara dzeboka dziri mumafuro akaomeswa dzakaungana pamwe chete .
Ndakaraira .

‘ Owalla . . .
SIMUDZA musinga neTSOKA ! ’
Owalla nokukurumidza akasimudzira tsoka yake yemberi kumusoro mumhepo ndokugonyanisa musinga wake wakananga kudenga muchimiro chokukwazisa chakatanhamara chamazuva iwawo omutambo wesekasi wava kure .
Ndianiko uyo akatanga kutaura kuti nzou haitongokanganwi ? ”
Makore matatu gare gare , muna October 1989 , yeuko yaOwalla yakapiwa mumwe muedzo .
Nguva ino Moore akasarudza kuedza chimwe chinhu chaakanga asina kumboita chifo chokupinza nzou mumunhangawo kare makore manomwe .
Owalla akateerera murairo wake wokuzvambarara pasi ndokumubvumira kutasva pamusana pake .
Vaoni veterevhizheni muSouth Africa vakafadzwa nokumuona achimutasva pakati pedzinopfuura nzou dzomusango dzine 30 .
“ Ndakaita ikoku , ” Moore anotsanangura kudaro mubvunzurudzano naMukai ! , “ kwete sechiito chokuparidzira asi nokuda kwokuti ndakanga ndichida kuziva ukuru hwechisungo noungwaru zvinobvira kunzou . ”
Nherera dzePilanesberg dzakabudirira mukutarisira kwoungwaru kwaOwalla naDurga .
Chokwadi , zvinoitika zvoushamwaridzani pakati pomunhu nemhuka nhasi hazvisati zviri zvenguva dzose ; zvinoda kudziridzo yokungwarira .
Hwaizova ushingi hwoufuza zvamazvirokwazvo kuti munhuwo zvake atsunge kupinda musango ndokuedza kusvika shumba , ingwe , uye nzou .
Asi kunyange ushamwaridzani hwakadaro pakati pemhuka navanhu husingawanzowaniki zvikuru , zvakadiniko nomunguva yemberi ?
Huchava hwenguva dzose here ?
[ Bhokisi / Mifananidzo iri papeji 8 ]
Shumba Dzinogona Kupingudzwa !
“ UYAI mutore mifananidzo yangu neshumba dzangu , ” akadaro Jack Seale , mutarisiri weHartebeespoortdam Snake and Animal Park muSouth Africa .
Nomutoo wokutya , ndakamutevera kudanga reshumba , ndichikarira kuti aizondibvumira kutora mifananidzo ndiri kunze kwefenzi inotaviridzira .
Danga racho rakanga rakachena , rine mimvuri yakawanda yemiti yakapoteredza .
Shumba pfumbamwe dzine utano hwakanaka nokukurumidza dzakaziva murovedzi wadzo sezvaakapinda mudanga nomubetseri .
Shumba dzakaita kuhon’a kwoushamwari ndokufamba - famba mukunyanduka .
“ Pinda mukati , ” Jack akadaro . Ndakanyepedzera kunge ndisiri kunzwa .
“ Pinda mukati , ” akadzokorora nenzwi guru .
Kuti vagozvidzivirira vamene kushumba , zvavaingova nazvo bedzi zvaiva zvimiti !
Hana yangu yakarova nomutoo wokukurumidza sezvandairwisa umbwende , pakupedzisira ndichikwira kupinda mukati .
Nokukurumidza ndakavamba kutora mifananidzo nekamera yangu apo Jack aipuruzira shumba dzake dzaanotarisira dzinoisvoshamisa .
Rusununguko rwakadini rwandakanzwa apo isu tose takanga tava kunze takakotsekana !
Asi ndaisadikanirwa kuve ndakatya .
“ Chikonzero nei tichipinda nezvimiti , ” Jack anotsanangura pashure pacho , “ ndechokuti shumba dzine chidakadaka uye dzinopa kuruma kworudo .
Tinotambanudza zvimiti kuti dzigone kuzvitsenga panzvimbo pamaoko edu . ”
Jack neboka rake reshumba vakanga vachangobva kudzoka kubva kuEtosha National Park muNamibia .
Neiko akanga aenda nadzo kure kwakadaro musango ?
Akatsanangura , kuti :
“ Dzakashandiswa kuita bhaisikopo rinodzidzisa pamusoro peizvo nyanzvi dzesayenzi dziri kuita mukudzora wedzero yechiverengero cheshumba musango reNamibia .
Asi shumba dzangu dzinoda upenyu hwadzakakura dzichirovedza muno .
MuNamibia , nokukurumidza padzakaona rori rangu , dzakakwira mariri .
Pakanga pasina chinetso chokudziita kuti dzidzokere kumusha . ” — Yakagoverwa .
[ Kwazvakatorwa ]
Courtesy Hartebeespoortdam Snake and Animal Park
[ Mufananidzo uri papeji 9 ]
Randall Moore , aine nzou dzake dzaanotarisira musango romuAfrica
Zvakadiniko Nenguva Yemberi ?
Neiko rugare pakati pomunhu nemhuka ruchifadza zvikuru kwazvo ?
Imhaka yokuti vanhu pakuvamba vakasikwa kuti vave norugare nemhuka , kunyange dziya dzinorongwa muboka sedzinorura .
Apo Mwari akaita murume nomukadzi vokutanga , akavaisa munharaunda yeparadhiso yapasi kuti vafarikanye upenyu .
Rakanga riri donzo rake kuti ivo vave navana ndokufutunura miganhu yeParadhiso irero rapakuvamba kutozosvikira ramonzvera pasi rose .
Munzvimbo iyeyo yose , rudzi rwomunhu rwaizodzora mhuka murugare .
Nhauro yaGenesi inoti : “ Ngavadzore hove dzomugungwa nezvisikwa zvinobhururuka zvomumatenga uye mhuka dzinopfuyiwa nepasi rose uye mhuka iri yose inofamba papasi . . . .
Pashure paikoko Mwari akaona chinhu chiri chose chaakanga aita uye , tarira ! chakanga chakanaka zvikuru . ” — Genesi 1 : 26 - 31 ; 2 : 9 , NW .
Uku kudzorwa kwemhuka kwakanga kusati kuchizoitwa noutsinye .
Vanhu nemhuka vakaitirwa kugara pamwe chete murugare .
Ikoku kunogona kuonwa muidi rokuti apo mhuka dzaipfuura pamberi pomunhu aidzitumidza mazita , akanga asina kushongedzera zvombo .
Uye kwakanga kusina kududzwa kworutyo rwairatidzirwa nomunhu kana kuti zvimwe nemhuka . — Genesi 2 : 19 , 20 .
Donzo Rapakuvamba Richazadzika
Nomufaro , donzo riye rapakuvamba raMwari richaitwa nokukurumidza , apo hurumende dzose dzakaitwa nomunhu dzinenge dzatsiviwa noUmambo hwaMwari , uhwo hunobata ushe huri kudenga .
Ubati ushe hwaMwari zvahunenge hwagadzikiswazve chose chose pamusoro papasi rose , donzo rapakuvamba raMwari nokuda kwapasi navagari varo vohunhu uye mhuka richapfuurira kuzadzika .
Miuyo inochinja youbati ushe hwaMwari inosanorondedzerwa muuporofita huzhinji hweBhaibheri .
Somuenzaniso , cherekedza izvo Isaya akanyora mufuridzirwo , zvinoti : “ Bere richagara zvamazvirokwazvo kwechinguvana negwaianarume , uye ingwe iyo imene ichavata pasi pamwe chete nembudzana , uye mhuru neshumba duku yava nezenze nemhuka inosanodyiswa pamwe chete ; uye kakomanawo zvako kachava mutungamiriri pazviri . Uye mombe nebere izvo zvimene zvichadya ; zvichavata pasi pamwe chete nemhuru .
Uye kunyange shumba ichadya uswa kungofanana nemukono . Hazvisati zvichizoita kuvadziko ipi neipi kana kuti kuparira ruparadziko rupi norupi mugomo rangu rose dzvene ; nokuti pasi zvirokwazvo richazara nezivo yaJehovha sokufukidza kunoita mvura gungwa rimene . ” — Isaya 11 : 6 , 7 , 9 , NW .
Humwe uporofita hunoratidzawo rugare rukurusa ruchavamo munyika itsva yaMwari .
Muna ikoku Mika akadeya kuzivisa , kuti : “ Ivo vachatofanira kupfura minondo yavo kuva miromo yamapadza namapfumo avo kuva zvisanzauriso .
Ivo havasati vachizosimudzirana munondo , rudzi ruchimukirana norudzi , uyewo ivo havasati vachizodzidzirazve hondo .
Uye ivo vachagara zvomenemene , munhu mumwe nomumwe pasi pomuzambiringa wake napasi pomuonde wake , uye hakusati kuchizova nomunhu anovadederesa . ” — Mika 4 : 3 , 4 , NW .
Hakuna neimwe yezvikara panguva iyeyo zvichakangaidza rugare rworudzi rwomunhu , nokuti shoko rouporofita raMwari rinoti : “ Ndichaita navo sungano yorugare , uye zvirokwazvo ndichasakisa kuti mhuka inokuvadza ipere panyika , uye zvomenemene vachagara murenje muchengeteko ndokurara mumasango . . . .
Uye vachabvumikisa zvomenemene kuva paivhu ravo muchengeteko . ” — Ezekieri 34 : 25 , 27 , NW .
Naizvozvo rugare netsinhirano muParadhiso iyeyo yose yakadzorerwa zvichava zvakakwana .
Ndicho chikonzero nei migariro imomo ingagona kurondedzerwa mubhuku rokupedzisira reBhaibheri neiyi nzira , kuti : “ ‘ [ Mwari ] achapukuta musodzi uri wose pameso avo , uye rufu haruchazovipozve , uye kuchema kana kuti kurira kana kuti kurwadziwa hazvichazovipozve .
Zvinhu zvekare zvapfuura . ’ Uye Uyo agere pachigaro choumambo akati : ‘ Tarirai !
Ini ndiri kuita kuti zvinhu zvose zvive zvitsva . ’
Uyewo , iye anoti : ‘ Nyora , nokuti mashoko aya akatendeka uye ndeechokwadi . ’ ” — Zvakazarurwa 21 : 4 , 5 , NW .
Hungu , akatendeka uye ndeechokwadi .
Ikoku kunoreva kuti tinogona kuvimba nezvipikirwa zvaMwari , nokuti mukusafanana navanhu vasina kukwana , iye ane simba , uchenjeri , noutsungi hwokuita madonzo ake .
Sokutaura kwakaita mumwe wavabatiri vakatendeka vaMwari munguva dzekare : “ Hakuna nerimwe ramashoko ose akanaka ayo Jehovha Mwari wako akataura kwauri rakakundikana .
Iwo ose akazadzika kwauri . Hakuna shoko rimwe rawo rakakundikana . ” — Joshua 23 : 14 , NW ; onawo Isaya 55 : 11 .
Tinogona kuva nechivimbo chimwe chetecho chokuti nokukurumidza , munyika itsva yaMwari , donzo rake rapakuvamba nokuda kwepasi rino , nokuda kwavanhu , uye nokuda kwemhuka richazadzika .
Rugare runopiwa naMwari ruchava chinhu chaichoicho mupasi rose .
Uye rugare rwakadaro harusati ruchizobata ushe bedzi pakati pavanhu asi ruchavawo runoratidzirwa munzvimbo yemhuka .
Vechiduku Vanobvunza Kuti . . .
Ndinogona Sei Kuita Kuti Mukomana Arege Kundinetsa ?
David mukomana anoisvodiwa zvikuru muchikoro .
Uye nokukurumidza , mugodo romusikana ari wose muchikoro , akava anokufarira !
Iye akakukumbira kanoverengeka kuti uvhakache naye , uye nguva iri yose iwe wakaramba .
Asi David anokuudza kuti hakuna mumwe musikana akambomuita kuti anzwe nenzira iyeyo uye kuti iye haangagamuchiri aiwa nokuda kwemhinduro .
Iwe haudi kukuvadza kunzwa kwake , asi sezvingabvira unoziva icho iye anorangarira .
Neiko iye asingaregi bedzi kukunetsa ?
MHANDARA kunzvimbo iri yose ( uye kazhinji kazhinji majaya nhasi ) vari kudenhwa navavanofunda navo uye vavanoshanda navo vanovapa ngwariro yorudo isingadiwi .
Kazhinji kazhinji kupfimba kunoguma nekokero yakajeka yokupinda muutere hwevatano .
Waizoita sei kudai ikoko kwaizoitika kwauri ?
Nyaya iri muPsychology Today , inoti : “ Kana murume achikarakadzira vatano , kupfurikidza nokutaura kwezevezeve kana kuti nechiratidzo chomuviri , unofanira kudavidza nokukurumidza .
Kana ukarega , kunyarara kwako kunomukurudzira kupfuurira . ”
Naizvozvo unofanira kuita chimwe chinhu — asika chiiko ?
Chikonzero Nei Kuramba Kwakaoma
Imwe mhandara inonzi Sherron inobvuma nomutoo wakajeka zvikuru , kuti : “ Kazhinji kazhinji hakuna kuoma kuramba kana mukomana akashata . ”
Chinetso ndechokuti , isu tose tinoda kupiwa ngwariro .
Uye apo inenge ichibva kune mumwe munhu watinoyemura kana kuti watinowana achikwezva , hakusati kuri nyore kuiramba .
Asika zvibvunze umene , kuti : ‘ Munhu uyu ane nharidzano dzangu here , murangariro wangu womudzimu , tsika dzangu ? ’
Kana kusina kudaro , kudavidza kuzvikarakadziro zvake kungasanokuisa panzira inoenda kungwavaira .
Kunyanguvezvo , ungananganawo nedzvinyiriro ine simba yavezera rako yokuti urwisane nemipimo yako yorudzidziso .
Dana muduku anoshuma , kuti : “ Vasikana vokubasa vanondigombedzera kuti ndindodzana navo ; vanobvunza chikonzero nei ndisiri kuronga kuvhakacha noupi noupi . ”
Kana uchiri muchikoro , vaunofunda navo nomutoo wakafanana vangakukurudzira kuti uvhakache navamwe vavakomana ikoko .
Urwu rudzi rwedzvinyiriro runogona kunetesa zviri nyore ushingi hwako .
Chii chaungaita kuti uhusimbise ?
Gadza Miganhu
Chirevo chekare chinoti , “ Kudzivirira kukuvara kunokosha kupfuura kurapa . ”
Maria anobvuma .
Anoti : “ Ndinoita kuti kuzivikanwe kuti ini ndiri mumwe weZvapupu zvaJehovha . ”
Apo vakomana vanoziva kuti une mipimo yakakwirira yetsika , sezvingabvira vangakunetsa zvishoma .
Shambidziko yakafanira inoitawo rutivi runokosha mukusakurudzira ngwariro isingadiwi .
Mumwe mutarisiri weNew York akaziva ikoku apo iye akavamba kuva nezvinetso navarume kunzvimbo yake yebasa .
Iye anoti : “ Kunyange zvazvo ndakanga ndichibishaira pabasa rangu , handina kuitarira .
Naizvozvo ndakasunga bvudzi rangu uye ndakatanga kupfeka hembe dzeshinda namagogorozi uye zvipfeko zvinosonwa mumisha pakuenda kubasa .
Ndairatidzika ndichibishaira , kwakafanana nokuti ndiripo kuti ndishande , kwete kuzotamba zvorudo . ”
Chokwadika , chitarisiko chakadaro chingava chisiri madikanwa nokuda kwomugariro wako , asi chinoenzanisira chaizvo dikanwo yokuva nechokwadi chokuti mupfekero wako nokushambidzika zvinopa kuorora kwakafanira . — 1 Timotio 2 : 9 .
Kusarudza kwako shamwari ndichimwe chitemeso chinokosha .
Bhaibheri rinoti : “ Iye anofamba navanhu vakachenjera achava akachenjera , asi iye ari kuva nokubata namapenzi [ mutsika ] achaguma nomutoo wakashata . ”
Naizvozvo rega kusonganirana — kana kuti kunyange kuteerera — vanhu vanotaura misere yakashata kana kuti vanoganza nokuzvipinza muvatano .
Kana ukadaro , vamwe vangawana mufungo usina kururama pamusoro pako .
Erica muduku anotaura kuti apo kutaura kusingachadzoreki , iye anovaudza kuti , “ Ichecho chiratidzo changu chokuti ndiende , ” uye ivo vanowana pfundo racho .
Kuva “ Rusvingo ”
Kunyange zvakadaro , padzimwe nguva kunyange kusimbisa kuti iwe uri muKristu hakuna kukwana kuti uodze mwoyo vamwe vakomana .
( “ Kunoita musiano wei kuti iwe uri muKristu ? ” rimwe jaya rakatsunga rakarangarira kudaro .
“ Unongova hako mukadzi , uye ini ndinongova hangu murume . ” )
Unobata sei mugariro wakadaro ?
Eya , rangarira muenzaniso weBhaibheri womusikana weShuramiti .
Akapfimbwa nomumwe wavarume vakapfuma zvikuru , vakaisvochenjera , uye vane simba zvikurusa vakambova papasi — Mambo Soromoni .
Zvisinei , iye akanga achitodanana nomufudzi anozvininipisa wokumusha kwake .
Naizvozvo aigona sei kuita kuti Soromoni arege kumunetsa ?
Pakutanga , akanga achizvirangarira amene nomutoo wakafanira .
Akati : “ Ndinongovawo zvangu ruva romubani ramahombekombe egungwa . ”
Kuva nechimiro chokuzvininipisa chimwe chetecho kunokosha nokuti mudziyo wokutanga uyo vanyengeri vanoshandisa ndiko kutaura kwokunyengera .
MuShuramiti akanga ari munyoro zvokusagona kuva nyajambwa wakwo .
Uye apo “ vakunda veJerusarema ” vakashandisa dzvinyiriro yavezera rimwe chetero yokuedza kumugombedzera kubvuma Soromoni , akaita kuti vapike ‘ kusamutsa kana kuti kunyandura maari rudo kutozosvikira irwo rwada . ’
Kuita kuti shamwari dzako dzizive paumire nenzira yakafanana kungaderedza imwe yedzvinyiriro yadzo .
Chinoisvokosha kupfuura zvose , musikana wechiShuramiti akanga akashinga kudzivisa kutamburira kuri kose kwakaita mambo kumuita kuti achinje pfungwa .
“ Ini ndiri rusvingo , ” akazivisa kudaro nomutoo wokudadirira .
Unofanira kuzviratidza umene kuva akashinga kudaro kana toreva nezvezvisina kufanira .
Kufanana nomuShuramiti , unofanira kudzidza kuva akanaka pakuramba .
Kana kuita kudaro kwakakuomera , rovedza kuramba mumigariro isina kunyanyokomba .
Rovedza kuomerera pane chaunodavira .
Ipapo kana migariro yakaoma ikasvika , uchava akagadzirira zviri nani zvikuru kubata nayo .
Dzivisa Kupfimba Ikoko
Zvino ngatirangarirei dzimwe nyengedzo dzakarovedzeka dzinoshandiswa navakomana namarangaririre aunofanira kudziita :
‘ Munhu ari wose anokuita . ’
Usakudavire !
Nzvero yakaitwa nesangano rinonzi Planned Parenthood yakazivisa kuti 53 muzana yavasikana vane makore 17 muUnited States vakapinda muvatano .
Zvisinei , ikoko kunosiya 47 muzana vasina — kubatanidza newe !
Kunze kwezvo , maKristu haa‘teveri boka ’ kana nheyo dzeBhaibheri dzichiputswa . — Eksodho 23 : 2 .
‘ Uri kuzviita mwana . ’
Handizvo !
Vanhu vakura vanorondedzerwa muBhaibheri sa “ avo kupfurikidza nokushanda vane masimba avo okufunga akarovedzwa kutsauranisa zvose zviri zviviri zvakarurama nezvisina kururama . ” — VaHebheru 5 : 14 , NW .
‘ Une ngava yayo neni . ’
Hauna ngava yevatano nomunhu upi noupi — angave waunofunda naye , mubatirwi , shamwari , kana kuti munhu upi noupiwo zvake !
Uye hakuna munhu ana maruramiro okuiraira .
‘ Oh , tinorarama chinguvana .
Tingafa mangwana ! ’
SamaKristu , tinotarisira mberi kuupenyu husingaperi .
Hatingagoni kubvumira chinguvana chimwe chomufaro wevatano isingabvumirwi kuparadza nguva isingaperi yomufaro . — 1 VaKorinte 15 : 32 - 34 .
Kupfimba kunonyengera kwakadaro kunoda — mhinduro dzakananga — padzimwe nguva dzakajeka .
Uye kana mumwe munhu achipfuurira , ungada kurangarira zvikuru mapindurire auchaita munhuyo nomutoo unobudirira zvikuru .
Chipi kana chipi chaunotaura , ratidza kuti uri kurevesa pamusoro pokuramba zvikarakadziro zvake zvevatano ; usaita nokushamiswa kana kuti nokukwenudzwa .
Munyori Joyce Jillson anokarakadzazve , kuti : “ Kana uchida zvomenemene kunyaradza nhau dzacho kwechigarire , pinda mukurukurirano yorudzidziso . ”
Pwere zhinji dzechiKristu dzakawana ikoku kuva kwechokwadi .
Anodaro mumwe musikana : “ Pari pose apo mumwe munhu anoedza kundipfimba , ndinobudisa Nharireyomurindi . ”
Hungu , imwe yedziviriro dzakanakisisa ndeyokujekesa zvitendero zvako .
Ita kuti munhu wacho azive chikonzero nei uri kuramba zvikarakadziro zvake zvevatano .
Hausiri kumuramba chaizvoizvo somunhu asi uri kuramba chiito chaanoda kuita .
Mutoo wakadaro wokurangarira unobetsera zvikurukuru kana munhu ari mumwe munhu waunofanira kunangana naye zuva nezuva .
Kana achifarira shoko reBhaibheri , mutezo wechirume weungano yechiKristu unogona kudzokerera .
Sezvineiwo , kuna vamwe vasingagoni kurangarirwa navo .
Zvaunogona kuita bedzi ndiko kutsanangura chimiro chako nomutoo wakajeka , usinganyemwereri — ndokuenda hako .
Kana kunetsa kuchipfuurira kana kuti mugariro wacho wakanyanyokuomera zvokusagona kubata nawo , taura nhau dzacho navabereki vako .
Vangava nezvikarakadzo — kana kuti vangasarudza kupindira .
Mune zvimwe zvinoitika , ungatofanira kutiza mugarirowo ! — Enzanisa naGenesi 39 : 12 .
Zvino , ungatambura kutukwa kana kuti kunetswa somuuyo wechimiro chako , asi rega kuora mwoyo .
Kufanana nomuShuramiti , uchafarikanya rugare runoparirwa nokuita chiri chakarurama .
Kunze kwezvo , handi vakomana vose vachaita nomutoo wokutuka .
Mambo Soromoni , kunyange zvazvo akarambwa nomusikana , haana kufunga zvakashata pamusoro pake .
Kutaura idi , akanyora imwe yenziyo dzake dzakaisvonakisisa dzorudo dzati dzamboitwa , achimurumbidza !
Nomutoo wakafanana , vakomana vazhinji vacharemekedza chimiro chako choushingi .
Uye kana vakasadaro ?
Ingopfuurira bedzi kuva akashinga kudaro somuShuramiti .
Iva “ rusvingo ” uye kwete se “ suo ” rinozarurwa zviri nyore .
Yeuka : Garikano yako isingaperi nokuzviremekedza zviri pamutanhiko !
[ Mufananidzo uri papeji 15 ]
Unogona sei kubata navakomana vasingagamuchiri aiwa nokuda kwemhinduro ?
Harisati Richingova Bedzi Ravana
Mumwe mukadzi wokuFort Worth , Texas , anonyora , kuti : “ Ndava nebhuku rinonzi KuTerera kunoMudzidzisi muKuru kwechiverengero chakati chamakore .
Ndakasarudza kuvamba kuriravira mwanakomana wangu ane mwedzi gumi .
Zuva rimwe nerimwe ndinorava maganhuro maviri kana kuti matatu .
Ndinoziva kuti achiri muduku zvokusagona kurinzwisisa .
Zvisinei , ini pachangu ndakabetserwa naro zvikuru .
Bhuku racho rakatapura mwoyo wangu nenzira chaiyo zvikuru ndokukudziridza rudo rwangu nokuonga nokuda kwaJehovha Mwari noMwanakomana wake , Jesu Kristu .
Ndine makore 27 okukura .
Ndaifunga kuti bhuku rinonzi Mudzidzisi muKuru rakanga richingova bedzi ravana , uye zvino ndinozvidemba kuti handina kurinzvera pakuvamba . ”
Zadza ndokuposita kuponi iri , uye iri bhuku rine butiro rakasimba , rine mifananidzo ramapeji 192 richatumirwa kwauri .
Ndingada kugamuchira bhuku ramapeji 192 rinonzi KuTerera kunoMudzidzisi muKuru .

Nzira Iyo Vanachiremba Vanogonana Nayo neAIDS
NGOZI yokubatira AIDS kupfurikidza neropa yaparira vamwe vanachiremba vokuvhiya kushandisa icho The New York Times inoidza kuti “ chipfeko chakakwana chitsva chavanachiremba vokuvhiya nokuda kwenhambo yeAIDS . ”
Kuna chiremba wokuvhiya chipfeko chakakwana ichocho chinobatanidza “ magamubhutsu , fasikoti refu zvikuru risingapindi mvura , magirovhosi maviri , zvidziviriro zvamaoko zvisingapindi mvura namagogoro ameso . ”
Uye nokuda kwokuvhiya chaiko kuzere neropa , inodaro Times , “ ngowani ine chidziviriro chinoputira chiso . ”
Nomutoo unokosha , kunenge kukupera kwa 1990 , Nzvimbo Dzokudzorwa Kwehosha dzakataura kuti pazvirwere zveAIDS 153 000 zvakashumwa , 637 vaiva vanachiremba , 42 vaiva vanachiremba vokuvhiya , 156 vanachiremba vamazino nevezvoutsanana , uye vane 1 199 vaiva vakoti .
AIDS yakatanga kuzivikanwa muna 1981 .
Kwenguva yakati kuti yakanga yakaganhurirwa zvikurukuru kuvarume vanovatana navapindwi muropa nemirimo vaitapurwa nenariti dzejekiseni dzakashatswa .
Asi kupararira kwayo pakati pavakadzi kwave kuchikurumidza .
World Health , magazini yeWHO ( World Health Organization ) , rakashuma muchinyorwa charo chaNovember - December 1990 , kuti : “ Chiverengero chavakadzi [ munyika yose ] chinokarirwa kuva chinorwara neAIDS mukati mamakore maviri anotevera chichapfuura hwerengedzo inowedzera yezvirwere zvose zveAIDS zvakashumwa kuWHO mukati memakore gumi okutanga omurakatira wacho . ”
MuUnited States , Nzvimbo dzeMubatanidzwa Dzokudzorwa Kwehosha dzakashuma kuti pakasvika kupera kwa 1990 , kwaiva navanhu vane 15 696 vanopfuura zera ramakore 50 okukura vakanga vava nezviratidzo zveAIDS .
Ichecho chiverengero chikuru pakuenzanisirwa nezvirwere zvine 2 686 bedzi zveAIDS muvana vari pasi pamakore 13 , boka ravanyajambwa veAIDS rakaparidzirwa zvikuru kwazvo .
Ko vakuru vanobatira sei AIDS ?
Vazhinjisa vanodaro somuuyo wevatano yavane mitezo mimweyo yokubereka .
Zvisinei , mukuwirirana neThe New York Times , “ inenge 17 muzana yavanyajambwa yakatapurwa noutachiona kupfurikidza nokuisirwa ropa rakashatswa . ”
Ikoko kunoita chinenge chiverengero chimwe chetecho chezvirwere zveAIDS pakati pavakura nokuda kwokuisirwa ropa sechiverengero chose chezvirwere zveAIDS pakati pavana vari pasi pamakore 13 !
Kuwana Iwe Chaiyeiye
APO iwe unotarira muchionioni , unoonei ?
Mufananidzo womuviri wako umene .
Asi iwowo unokuzivisa uyo iwe uri chaizvoizvo here ?
Unokuzivisa kuti vamwe vangakuziva sei somunhu here ?
Unoziva chaizvoizvo wauri here ?
Unoziva kuti tsika dzako umene dzakaumbwa sei pakutanga here ?
Hungu , ko iwe , somunhu , wakatanga sei ?
Paunotindika kuti ukamuranise mativi ose akaumba hunhu hwako , ungacherekedza kuti pesvedzero zhinji dzakaiswa pauri — zvimwe navamwe vanhu kana kuti nezvimwe zvinhu .
Mukati mamakore edu apakuvamba okukura , vazhinjisa vedu vakanga vasitongorina chokuita nokuumba miitiro yedu timene nenzira .
Naizvozvo ngatinzverei dzimwe dzeidzi pesvedzero dzinoumba hunhu dzakaiswa pauri — dzimwe dzacho kare kare usati wava nebanza rokuita chinhu chipi nechipi pamusoro petsika dzako umene .
Mavara Anogarwa Nhaka Anoita Rutivi Rukuru
Ko mavara anogarwa nhaka akakutapura zvakadini ?
Rongedzero yeDNA , yakawanwa mumachromosome anopfuudzira mavara enhaka , ine rondedzero nemirairidzo zvakarongwa nokuda kwokukura kwomunhu mumwe nomumwe .
Naizvozvo hukuru hwakadini hwetsika dzako umene hunopesvedzerwa mumavara anogarwa nhaka ?
Kunooneka sokunge kuti kuchine chinetso mukubvumikisa batano ipi neipi chaiyoiyo pamavara anogarwa nhaka uye hunhu .
Zvisinei , kune mimwe mitoo inoratidzika kuva ine kodzero .
Somuenzaniso , chiverengero chakati chemiitiro yako yokunyama yakagarwa nhaka chine chokuita chapakarepo patsika dzako .
Nokudaro , vanhu vazhinji vane kufungira mano nepfungwa dzinodeya kurangarirwa pamusoro paavo vorumwe ruvara rweganda kana kuti dzinza .
Mukadzi ane pamuviri anogona kubetsera kana kuti kukuvadza mwana wake asati aberekwa kupfurikidza nemiitiro yake amene , mifungo , uye mirangariro .
Chaizvo rugare rwakadini kana kuti kutsamwiswa zvakaiswa pauri apo wakanga uri munhumbu yaamai vako ?
Wakadzidzeiko pachimiro chenzwi ravabereki vako , nziyo dzavaiteerera ?
Wakatapurwa sei nezvokudya zvaidya amai vako ?
Kana vakanwa chinwiwa chinodhakisa kana kuti kushandisa mirimo , wakatapurwa zvakadini nazvo ?
Pakuzosvika panguva yawakaberekwa , mizhinji yemiitiro yako yakanga yatorongwa uye zvichida yakaoma kuchinja .
Zvakadiniko Nezvokudya , Kuita Kwomuviri Kuzvinhu , Mhoteredzo ?
Zvawaikura kuva mwana , zvimwe zvinhu zvakati kuti zviri muzvokudya zvako zvingave zvakava netapuro patsika dzako .
Zvinotapirisa , zvinochinjisa ruvara rwezvokudya , uye zvinodzivirira kuora — zvose zvinogona kushandisa simba risingaoneki patsika .
Mubato wokunyanyisa , kusagadzikana kunowedzerwa , kutapurika , marwadzo etsinga , uye zviito zvisina mwero uye zvisingadzoreki ndizvimwe chaizvo zvemiuyo yacho .
Shatiso inobva muutsi hwemotokari , tsvina dzinobva munzvimbo dzamabasa okugadzirwa kwezvinhu , uye mimwe michetura zviri mumhoteredzo zvinoumbawo tsika .
Kana kuti , pamwero womunhu oga , ungave une kuita kwomuviri kunokutapura zvakakomba zvikuru bva kungave kusina muuyo wakashata pana avo vari pauri .
Mukuwedzera kune idzi pesvedzero , tsika dzavabereki vako , zvavanoda nezvavasingadi pamwe kufungira mano kwavo kwawakararama nako kubvira muucheche , kwakava netapuro pauri uye kwakaumba hunhu hwako kusvikira kumwero wakati .
Muuyo wacho ndowokuti zhinji dzenzira dzako nomurangariro wako wose woupenyu zvinongova bedzi mufananidzo wezvavo .
Unokombamira kukushatiriswa nezvinhu zvinovashatirisa .
Unokombamira kukushivirira zvinhu izvo ivo vakashivirira .
Uye hauwanzocherekedzi kuti unotevedzera tsika dzavo kutozosvikira mumwe munhu akuudza kuti uri kuita zvakafanana chaizvo nababa vako kana kuti namai vako .
Chimiro chavo chezvemari uye magariro chakakutapurawo , sezvakaita vavakidzani vako uye mhoteredzo yechikoro .
Shamwari dzako navasonganiri vakavawo nepesvedzero huru pauri .
Zvichida tsaona yakashata ( yakaitika kwauri kana kuti kushamwari yapedyo ) , ngwavaira yakati yomunzvimbomo , kana kuti kunyange zvinoitika zvenyika zvinotambudza zvakakutapura .
Kana kuti kungaitika kuti chinhu chinosuruvarisa chakati kuti , chakadai sechatanuro kana kuti chirwere chakakomba , chakasiya vanga pahunhu hwako .
Ko iwe , pamufananidzo , unogona here kuziva pesvedzero dzakadaro ?
Rudzidziso Runoita Rutivi Rwakadini ?
Murondedzero , rudzidziso runofanira kukubetsera kuva munhu ari nani , anovandudza tsika dzako dzokuzvibata , mipimo , uye muitiro wezuva nezuva .
Chaizvoizvo mingani yemipimo yako uye zviito zvakatapurwa norudzidziso ?
Nepo rudzidziso ruchifanira kuita sechidziviso patsika dzisingavimbiki , dzoutsotsi , vanhu vazhinji vari kutapurwa nokubatana kwavo norudzidziso nenzira yakasiana .
Vanoona uzhinji hwenyengedzo nesimbiso pazvinhu zvokunyama panzvimbo pemipimo yomudzimu mumachechi ndokuva vanotsamwiswa somuuyo .
Vangatova vasiri vorudzidziso , vabirwa umudzimu netariro .
Ungakwanisa kufunga nezvedzimwe pesvedzero dzokunze dzinoumba tsika .
Chimbopedza maminiti mashomanene uchirangarira pamusoro pezvinhu zvipi nezvipi zvingave zvakakutapura kusvikira zvino .
Unogona kuronga zvimwe zvazvo here ?
Kuva usina kwawakarerekera hakuzi nyore uye kufunga neiyi nzira , asi kwakakodzera nhamburiko yacho uye kungava kunokubetsera zvikuru .
Kungadaro sei ?
Eya , kana uchigona kuziva pesvedzero yakati kana kuti chisakiso chekombamiro yakati yakashata mutsika dzako , kana uchigona kuitsauranisa chaizvoizvo , uchave uchikwanisa kuidzora , zvimwe kunyange kuichinja .
Kana uchigona kuidzora , kana kuti kunyange kurega , pesvedzero isingadiwi , ungagona kuva munhu akasiana , anozvibata zvakanaka zvikuru kuna vamwe .
Chokwadika , ikoko idenho .
Asika sezvo zhinji zvikuru dzepesvedzero patsika dzako dzakaiswa pauri navamwe vanhu kana kuti nemigariro yawakanga usingagoni kudzora , kuregererei kutanga kuita chimwe chinhu pamugarirowo nokuda kwako umene ?
Kana kuchireva vandudziko , kuregererei kuchinja zvauri ?
[ Mashoko okukwezva vaverengi ari papeji 4 ]
Zviito nemirangariro zvomukadzi ane pamuviri zvingatapura mwana wake asati aberekwa
Kuchinjirei ?
VASHOMANENE vedu vanoda kubvuma kuti tine utera hwakatanhamara .
Ndeechokwadi sei mashoko anobva kune wenhetembwa weScotland Robert Burns , anoti : “ Haiwa , kudai bedzi Simba rakati ringatipa mano okuzviona timene sokutiona kunoita vamwe ” !
Hungu , tinokuwana kuri nyore kuwanira mhaka vamwe uye tingakurumidza kupa pangiro kuvaratidza mutoo wokuvandudza nawo .
Asi chikarakadzo chipi nechipi icho isu timene tinoda kuti tichinje tsika dzedu chingatitsamwisa .
Chingakutsamwisa here ?
Ngatimbomirei zvishoma ndokufungidzira nyika yakakwana umo munhu ari wose akachena , ane utano hwakanaka , anofara , uye akatendeseka ; umo kunyange avo vari muchiremera vane mutsa uye vanorangarira , vanofarira kuitira vamwe zvakanaka ; umo musina makaro , uye musina munhu anodyeredzera mubiyake ; umo vana vanoteerera vabereki vavo vane ushamwari , vanotarisira ; umo musina kufufutirwa nehasha — musina masimba masimba , musina utsotsi , musina utere ; umo vanhu vanovimba uye vanofara kupfurikidza nomusikirwo ; umo upenyu hunogona kufarikanywa nepfungwa yechengeteko negarikano .
Unogona kuzviona umene uchikodzera munyika yakadaro here , kudai nyika Yakaisvonakisisa kudaro yaizombovapo ?
Eya , mashoko akanaka anobva muBhaibheri ndeokuti nyika yakadaro iri kuuya kupasi rino nokukurumidza .
Naizvozvo zvino mubvunzo unokosha ndouyu : Une miitiro ipi neipi yetsika iyo ingasakukwanirisa kukodzera munzanga yakadaro ine rugare neinofadza here ?
Unofunga kuti , kwakaoma sei , kungava kwakakodzera kuedza kukwaniriswa nokuda kwoupenyu muparadhiso yakadaro here ? — Isaya 65 : 17 - 25 ; 2 Petro 3 : 13 .
Kunyange zvino , nyika yakadaro isati yasvika , upenyu hwako hungagona kuvandudzwa kana iwe wakaita chimwe chinhu pamusoro petsika dzako nechimiro chendangariro here ?
Kana zvakadaro , ipapo kuregererei kuchinja ?
Kunobvira kuita kudaro .
Yeuka , pesvedzero chaidzo dzakaumba uye dzakaita tsika dzako pakutanga , naizvozvo kupfurikidza nokushandisa kudzora kwakawanda uye fariro , kunokubvirira kuumbazve tsika dzako kunyange zvino .
Zvisinei , ungarambazve , uchiti : ‘ Asika ini ndinogona kuchinja chaizvoizvo here ?
Ndakaedza kare , kazhinji , ndokukundikana .
Ndinongova zvangu sezvandiri , uye hapana chinhu chandinogona kuita pamusoro pako ! ’
Rangarira Pauro , muapostora waJesu Kristu .
Pauro akachinja kubva mukuva mushori ane masimba masimba , anozviruramisa wamaKristu ndokuva muKristu amene .
Akachinja nemhaka yokuti akanga achida zvomenemene .
Haana kurega nemhaka yedzosera shure kana kuti pesvedzero dzamavara anogarwa nhaka .
Haana kudavira kuti hunhu hwake hwekare hwaisagona kuchinjwa .
Kwakada nhamburiko hurusa kwaari .
Asi akawana betsero hurusa . — VaGaratia 1 : 13 - 16 .
Ko iyi betsero yakabva kupi ?
Handi Nzira Dzakanakisisa Dzokuita Nadzo Chinjo
KANA mitoo yetsika yasimbiswa , chinjo inogona kuitwa sei ?
Ndiani waunogona kutendeukira kwaari , uye mitooi inogona kushandiswa kuparira vandudziko inogara narini ?
Ngatirangarirei mimwe mipimo yokunyanyisa iri kushandiswa nhasi .
Dzvinyiriro Yezvamatongerwe Enyika
Mamirioni avanhu nhasi ari kurarama muhurumende dzinotsvaka kudzora mirangariro namabumbiro omufambiro .
Hurumende dzakadaro dzinoshandisa simba radzo kuita chinjo — dzimwe nokunyengera , dzimwe nokugombedzera .
Dzimwe dzinoshandisa unyanzvi hwokuvhiringidza pfungwa , kazhinji kazhinji hunobatanidza tyisidziro , kuiswa mutorongo , uye chitambudzo .
Kushandisa udzori pamanyuko enhau nedzimwe gadziriro dzedzidzo , dzinotsvaka kutsiva mifungo yose yakasimbiswa kare neiyo inoshuviwa navasarudzwi vazvino uno vanobata ushe .
Mufungo wose usingabvumirani unorambwa nomutoo wokugombedzera .
Munhu upi noupi anobvumikisa kuva asingadisi kudzidziswazve anogona kubatwa nomutoo unotyisa unowanzokuvadza ndangariro yomunhu wacho .
Kuvhiiwa Kwouropi Uye Kugwinhwa Negetsi
Mamwe mativi ouropi akarangarirwa seanotapura zvimiro zvendangariro chaizvo uye zvimiro zvetsika .
Kuvhiiwa kwouropi kunobatanidza kubviswa chaiko kana kuti kuparadzwa kwetsinga dzouropi murutivi irworwo rwouropi .
Kana dzabviswa , rutivi irworwo rwouropi hwako harungatongogoni kushandazve , uye tsika dzipi kana dzipi dzarwaipesvedzera dzichapera .
Kunotaurwa kuti zviuru zvokuvhiya kwakadaro zvakaitwa , zvikurukuru pavanhu vane tsika dzakashata nedzine ngozi dzevatano .
Vamwe vakabairirwa nariti dzegetsi zvakadzika mukati mouropi hwavo , uye apo simba regetsi rakashandiswa , rakagwinha kana kuti rakavhara kushanda kwouropi munzvimbo iyeyo .
Kunotaurwa kuti ikoku kunoderedza kuchidziro dzinotapura tsika dzinodzorwa norutivi irworwo rwouropi .
Mirimo
Kushandiswa kwemirimo muruzivo rwokurapwa kwezvirwere zvendangariro kwakapararira zvikuru uye kunowanzodikanwa .
Kune mirimo yokupodza , mirimo yokuparira hope , mirimo yokunyevenutsa , uye mirimo yokururamisa kusagadzikana kwamakemikari muuropi .
Kunewo mirimo yave ichishandiswa nomutoo wokuranga mumatorongo nomune dzimwe nzvimbo dzokurangira .
Mirimo yakadaro miviri iapomorphine neAnectine .
Apomorphine yave ichishandiswa kuvasungwa vane tsika dzairangarirwa sedzisingagamuchiriki .
Inoparira kusvotwa kwemasimba uye kurutsa .
Musungwa anoudzwa kuti kana akazvibatazve nomutoo wakashata , achapiwa apomorphine yakawanda .
Iyoyi inonziwo kurapa kwemhesano .
Anectine inoparira chirwere chechipfuva chokufema , ichivhunga kurangarira mumusungwa anozvibata zvisina kufanira .
Anofunga kuti achafa .
Kana akazvibatazve zvisina kufanira , anowana Anectine yakawanda .
Idzi ndidzo nzira dzawaizoshandisa here kuchinja mutoo wako wetsika ?
Mizhinji yemitoo iri pamusoro apa inoputsa chido chokuzvisarudzira .
Inobatanidzawo pesvedzero yavanhu vane simba pane mumwe asi vasingagarova vanorangarira betsero yomunhu iyeyo .
Ko simba rezvamatongerwe enyika riri kutsvaka betsero yaro kana kuti yomunhu wacho here ?
Mukuvhiiwa kwouropi , ndiani anobata banga rokuvhiisa ?
Ndianiko anodzora siwichi apo kugwinha kwegetsi kunoshandiswa ?
Ko kurapa kwemhesano kunogara kunotora nguva refu yakadini ?
Ko wezvokurapa anogona kuvimbwa naye here ?
Ngatirangarirei nzira inogamuchirika zvikuru .
Nzira Yaunogona Kuchinja Nayo Zvauri
CHII chave chichishaikwa mumitoo yebumbiro retsika nechinjo zvatokurukurwa ?
Zvinoshuviwa zvomunhu amene neshandiswo yesimba rokuzvisarudzira !
Kushandiswa kwechido chesimba rake amene rokuzvisarudzira kupfurikidza nechisarudzo chokuchenjera chomunhu oga .
Mukupfupikisa , kuzvidzora kwake kuri kushaikwa !
Vezvokurapa vane tsika vakawana kuti vane bviro iri nani zvikuru yokuwana nayo miuyo inogara narini kana munhuyo ari kurapwa ane chiremera chokuita chisarudzo chokupedzisira mukugadza nharidzano dzake amene dzetsika .
Vance Parkard akanyora mubhuku rake rinonzi The People Shapers , kuti : “ Sezvinooneka kupfurikidza nezano duku , munhu upi noupi ane mufungo anoziva anogona zvino kuva muderedzi wetsika dzake amene . ”
Ikoku kunonzi kuzvitarisira .
Namamwe mashoko , uko mwero wakati wokuzvidzora unoshandiswa , vandudziko dzakatanhamara dzakacherekedzwa .
MaKristu ane betsero apo kuzvidzora kunodikanwa , nokuti akadzidza kushandisa ikoku sechimwe chezvibereko zvipfumbamwe zvomudzimu mutsvene waMwari .
Ikoku kunoreva kuti simba rinobata basa raMwari Wamasimba ose rinogona kuitwa kuti rive nechokuita pakuchinja kwetsika dzako ndokukubetsera kuti ubudirire .
Naizvozvo , chii chaunoda kuita pamusoro petsika dzako ?
Unoda kuchinja zvomenemene here ?
Kana zvakadaro , kubva pachii ?
Kuchinjira kuchii ?
Uye neiko ?
Unogona kuvimba nokuzvidzora kwako umene here ?
Ndokupi kwaunogona kuwana yamuro inogovera betsero bedzi ?
Ngatinzverei mimwe yemitoo uye mativi zvokuchinja nazvo mitoo yetsika .
Nhano 1 : Wana Zvauri Zvomenemene
Iwe uri mumbishi nokuda kweicho unoda kuva .
Hunhu hutsva hwako hunofanira kuvakwa kupfurikidza nokuchinja hunhu hwako hwekare .
Naizvozvo unofanira kuzviziva umene nomutoo wakarurama .
Unogona here kurondedzera kuti mativi api etsika dzako aungada kuchinja ?
Zvakwakaoma kuziva tsika dzako umene , unodikanirwa kunzvera mupimo unoremekedzwa nounovimbika .
Bhaibheri Dzvene rinorumbidzwa nokuda kwaikoku .
Shandisa Bhaibheri , uye uchawana murangariro wako umene waungave usina kuona kare .
Ungatove usati uchida zvaunoona zvichiratidzirwa , asi unogona kuva nechokwadi chokuti uchava mufananidzo wakarurama .
Bhaibheri rakafananidzirwa nechionioni , uye vanhu vanokurudzirwa kunzvera mariri .
“ Kana munhu upi noupi ari munzwi weshoko , uye asati ari muiti , iyeyu akafanana nomunhu anotarira chiso chake chomuzvarirwo muchionioni . Nokuti iye anozviona amene , uye anoenda hake uye pakarepo anokanganwa kuti iye munhu worudzii .
Asi uyo anonzvera mutemo wakakwana uri worusununguko uye anopfuurira mauri , uyu munhu , nokuti akava , kwete munzwi anokanganwa , asi muiti webasa , achava anofara mukuuita kwake . ”
Bhaibheri , richinzwisiswa uye richishandiswa nomutoo wakakodzera , rine simba guru , rinokamuranisa mukupedza nharo risati richizongoratidzira bedzi zvauri somunhu asi kunyange kuzivisa vavariro dzako uye zvimiro zvendangariro .
Nokudaro , Pauro akanyora , kuti : “ Shoko raMwari ibenyu uye rinoshandisa simba uye rinopinza kupfuura munondo upi noupi unocheka kuviri . . . uye rinogona kucherekedza mifungo nevavariro dzomwoyo . ”
Shoko raMwari rinotopfuura kupfurikidza nokugovera nhungamiro pamusoro pechiri chakarurama zvechokwadi nechiri chisina kururama zvechokwadi . — VaHebheru 4 : 12 ; 5 : 14 , NW .
Bhaibheri rinogona kukuitira zvinhu zvose izvozvi nemhaka yokuti iro iShoko raJehovha , Mwari wechokwadi ane mano okucherekedza .
Mukuwirirana nePisarema 139 , Mwari anokunzvera wose ndokuita kamuraniso yakarurama yezvauri .
Pis 139 Ndima 1 ( NW ) , inoti : “ Haiwa Jehovha , imi makandinzvera , uye imi munondiziva . ”
Mwari ave achikutarisira chifo chokunambwa .
Anosanokuziva chose chose .
Iye akaita kuti tsinhiro dzoupenyu hwomunhu dzinyorwe muBhaibheri mumibatanidzwa yose inobvira .
Uchazviwana umene uchiratidzirwa pane imwe nzvimbo mumapeji aro , nomutoo wakanaka kana kuti zvimwe nomutoo wakaipa .
Nokudaro , unogona kuwana zvauri zvomenemene — kana uchida kudaro .
Nhano 2 : Sarudza Zvaunoda Kuva
Kana uchizochinja , iva nechokwadi chokuti chinjo ichava yakakukodzera .
Iva nechokwadi chokuti ndizvo zvaunoda uye kuti zviri nani kupinda zvauri zvino .
Inharidzanoi dzetsika dzakavandudzwa dzaunofanira kugadza ?
Ndokupi kwaunogona kuwana pangiro yakarurama pamiitiro yetsika dzinodikanwa ?
Zvakare , Bhaibheri rinorumbidzwa nokuda kwaikoku .
Bhaibheri rinokukurudzira kuchinja nokuda kwezviri nani zvikuru , kuchinjira ku “ hunhu hutsva . ”
Pauro akapa zano , rokuti : “ Imi munofanira kubvisa hunhu hwekare hunowirirana nenzira yomufambiro wenyu wekare uye huri kushatiswa mukuwirirana noruchiva rwahwo rwunonyengedza ; asi . . . munofanira kuitwa vatsva musimba rinovandudza ndangariro yenyu , uye munofanira kupfeka hunhu hutsva uhwo hwakasikwa mukuwirirana nokuda kwaMwari mukururama kwechokwadi noruvimbiko . ”
Bhaibheri rinokuratidza iyo iri iyi miitiro iri nani zvikuru .
Unoyeuka nyika yakakwana yarondedzerwa kare here ?
Kana iwe uchida kuva rutivi rwenyika iyeyo , uchatofanira kuona dikanwo yokuvandudza mavara anorondedzerwa pana VaKorose 3 : 12 - 17 , mavara akadai sokunzwira urombo , mutsa , kuzvininipisa , unyoro , shiviriro , kanganwiro , rudo , rugare , uye kuonga .
Naizvozvo pashure pokunzvera Bhaibheri rako , gadza nharidzano dzako .
Dzinyore .
Ipa nharidzano imwe neimwe nzvimbo yokutanga .
Ishandire !
Nhano 3 : Tsvaka Mienzaniso Yakafanira
Zhinji dzetsika dzako dzakaumbwa nokuzvifananidzira kwako navamwe — shamwari , vasonganiri , vabereki , vadzidzisi vokuchikoro .
Kuregererei , ipapoka , pashure pokusarudza nharidzano dzako dzetsika dzinoshuviwa , kutsvaka mumwe munhu anozvibata zvakanaka nenzira yaunoshuva kutevedzera ?
Ipapo tsvaka betsero yomunhu iyeyo .
Nomutoo wokuchenjera chirevo cheBhaibheri chinoratidzira , kuti : “ Iye unofamba navanhu vakachenjera achava akachenjera . ” — Zvirevo 13 : 20 , NW .
Bhaibheri rine nhauro youpenyu hwomuenzaniso wakanakisisa nokuda kwedu tose , Jesu Kristu amene .
Rava nezvokuti akazvibata sei mumigariro yose , mufambiro wake wetsika , mano ake okufunga nouchenjeri , chiremera chake , kuva nomufungo kwake nomutsa wechienzi uye kuitira hanya munhu biyake .
Anozorodza sei mashoko ake apo iye anoti : “ Uyai kwandiri , imi mose munotambudzika nokuremedzwa , uye ini ndichakuzorodzai .
Isai joko rangu pamuri uye dzidzai kwandiri , nokuti ini ndiri munyoro nounozvininipisa mumwoyo , uye muchawana zororo nokuda kwemweya yenyu .
Nokuti joko rangu rine mutsa uye mutoro wangu wakareruka ” ! — Mateo 11 : 28 - 30 , NW .
Mamirioni ari munyika dzose akatotendeukira kuna Kristu Jesu somuenzaniso wawo uye anoita napaanogona napo kutevedzera tsoka dzake , kungofanana naiyewo , akafamba munzira yakarairidzwa naBaba vake vokudenga , Jehovha Mwari .
Aya mamirioni , agutsikana netsika dzavo dzakashata dzenyika yose zvayo nhasi , akatendeukira kuungano yomunzvimbomo yeZvapupu zvaJehovha nokuda kwebetsero nenhungamiro uye havana kuodzwa mwoyo .
PaHoro dzoUmambo dzazvo , mienzaniso yechiito yakaisvonaka yakafanana neyaKristu yakawanda , uye betsero yakawanda yakagoverwa kuna avo vanoda kuchinja tsika dzavo dzomunhu oga kuchimwe chinhu chiri nani zvikuru .
Chokwadika , Zvapupu zvine utera hunozivikanwa norudzi rwomunhu rusina kukwana ; bva izvo zvinewo simba romudzimu rakanaka rinovandudza ndangariro . — VaEfeso 4 : 23 .
Nhano 4 : Kuwana Simba Raunoda Kuti Ubudirire
Kuchava kunonyaradza kuna avo vanoda kuchinja nzira dzavo kuziva kuti betsero inowanika .
“ Hunhu hutsva ” hunorondedzerwa se “ hwakasikwa mukuwirirana nokuda kwaMwari mukururama kwechokwadi nokuvimbika . ”
Ikoku kunosimbisira kuti betsero inopfuura yohunhu inowanika kuna Mwari amene nokuda kwaavo vanoida .
Unogona sei kuwana betsero yaJehovha Mwari ?
Imwe yebetsero dzinoisvokosha ndiwo munyengetero womunhu oga .
Munyengetero unogovera basa rekurukurirano inokosha naManyuko esimba riri madikanwa kuchinja nzira dzako .
Munyengetero unokubvumira kutaura norusununguko uye wakafaranuka panguva ipi neipi , kunyange pakati penjodzi .
Kusvika kwakadaro kuna Mwari chaiye naanoitira hanya kunopfuura zvikuru kusvika kubetsero ipi neipi yohunhu uye kunoshanda pakarepo .
Nokudaro , muapostora Johane aigona kunyora , kuti : “ Ichi ndicho chivimbo chatinacho kwaari , kuti , pasinei hapo nechiri chatinokumbira mukuwirirana nokuda kwake , iye anotinzwa . ”
Uye mashoko omuporofita Isaya anotikurudzira , kuti : “ Tsvakai Jehovha , imi vanhu , apo achiri angawanika .
Danai kwaari apo achiri anobvumikisa kuva ari pedyo . Wakaipa ngaasiye nzira yake , uye munhu anokuvadza mifungo yake ; uye ngaadzokere kuna Jehovha , uyo achamunzwira ngoni , uye kuna Mwari wedu , nokuti iye achakanganwira nenzira huru . ” — Isaya 55 : 6 , 7 , NW .
Fundo yeBhaibheri inogoverawo simba , ichikugovera zorodzo , ichikugonesa zuva nezuva kurereudzirazve ngwariro panharidzano dzako .
Bhaibheri rinogovera simbaradzo yakanaka sezvaunosvasvavirira chipfuro chako chakasarudzwa chetsika .
Kupfuurirazve , rinokuchidzira pfungwa yokusema nzira dzako dzekare .
Zuva nezuva uchipinza zivo yeBhaibheri uye zviri mukati zvaro zvichabatirawo kutsvikinyidzira kunze mashoko api naapi anopiwa asina kururama angapinda achibva kumanyuko enyika uye mugadziriro dzayo dzedzidzo .
Misangano yechiKristu inogoverwa paHoro yoUmambo yomunzvimbomo yeZvapupu zvaJehovha haingogoveri bedzi dzidzo pamusoro pemipimo yeBhaibheri asi inoitawo kuti tsigiro yeboka uye kuchidzirano kutsika dzakavandudzwa zviwanike .
Iyi tsigiro inogoverwa kupfurikidza neungano yabetsera vazhinji kuita chinjo yetsika inobudirira .
Kuregererei kukurukura betsero yakadaro nomunhu wawakagamuchira kwaari iyi magazini ?
Nhano 5 : Gonana Nokutadzazve
Vazhinji vakaedza kuvandudza nzira dzavo asi vakaodzwa mwoyo nokutadzazve kungave kusingadzivisiki .
Muuyo wacho wakava wokuti vamwe vanorega zvachose .
Vakadarovo vanowanzofunga kuti kana icho vakarangarira setariro yavo bedzi zvino chakundikana , hakuchitongorina tariro .
Ipapo nenzira yokuti chinoitika chakadeya kutemwa , vanozvipa kupesvedzero dzenyika .
Kazhinji kazhinji vanova vakaipisisa kupfuura vasati vaedza kuchinja .
Ramba uchiva nechokwadi iwe umene chokuti nzira ipi neipi yekare isingashuviwi yakafanirwa nokuisiya .
Muapostora Pauro akanongedzera kutsika dzake dzekare namararamire somurwi wamarara , kana kuti zvinhu zvisina maturo .
Naizvozvo kana iwe , mukuita chinjo , uchigumburwa nemhinganidzo kana kuti kutadzazve , simukazve , uye ramba uchienderera mberi .
Pfuurira !
Ramba uchirwa !
Kuchava kwakakukodzera !
Yeuka , zhinji dzenzira dzako nemiitiro zvakaiswa pauri namasimba okunze anopfuura chisarudzo chako kana kuti udzori panguva iyeyo .
Masimba iwawa achiri kushanda .
Uchaarega achikumbandidzira muforoma yawo here ?
Aiwa ?
Ipapoka usatongorega !
Mamirioni avanhu vanobva mutsika dzakasiana - siana — kunyange matsotsi navanhu vaibatanidzwa zvikuru mumufambiro woutere — vakachinja murubudiriro tsika dzavo .
Vakachengeta mipimo yavo yakavandudzwa kusvikira kuzuva rino , vazhinji kwamakumi amakore , vachinamatira kunzira dzavo dziri nani neperero inoshuviwa yokuzvidira .
Asi vanoonga Mwari nokuda kwesimba nesundo yokukuita .
Sokutaura kwakaita muapostora Pauro : “ Ndine simba rokuita zvinhu zvose kupfurikidza naiye anopa simba kwandiri . ” — VaFiripi 4 : 13 , NW .
Vari kukunda mukurwa kwokuita chiri chakarurama .
Iwewo unogona kuchinja kana uchida zvomenemene , uye iwe unogona kufarikanya upenyu munyika itsva yaMwari . — Pisarema 37 : 29 ; 2 Petro 3 : 13 .
[ Mufananidzo uri papeji 7 ]
Nhano 1 : Wana zvauri zvomene - mene
[ Mufananidzo uri papeji 8 ]
Nhano 2 : Sarudza zvaunoda kuva
[ Mufananidzo uri papeji 8 ]
Nhano 3 : Tsvaka mienzaniso yakafanira
[ Mufananidzo uri papeji 9 ]
Nhano 4 : Wana simba raunoda kuti ubudirire
[ Mufananidzo uri papeji 9 ]
Nhano 5 : Gonana nokutadzazve
[ Mufananidzo uri papeji 10 ]
Avo vanochinja vanogonawo kugara nhaka pasi rakachinjwa
Vechiduku Vanobvunza Kuti . . .
Misangano yechiKristu Inogona Sei Kundibetsera ?
“ Ini handifungi kuti machechi anokubetsera kuenderera mberi mumudzimu .
Ndinoreva kuti , mutoro womunhu wacho kana iye achida kuva womudzimu kana kuti kwete . ” — Kevin wezera ramakore 19 .
KEVIN akarurama mumativi mazhinji .
Zvomenemene mutoro womunhu mumwe nomumwe kusarudza “ kana iye achida kuva womudzimu kana kuti kwete . ”
Asi zvauri kurava iyi nyaya , kunopfuura zvingabvira kuti zvimwe unoda kuva womudzimu .
Kunyange zvakadaro , ungave usina chokwadi chaichoicho chokuti chii chaizvoizvo chiri munhu womudzimu kana kuti unogona kuva sei mumwe .
Mumutauro wakapfava , munhu womudzimu ndouyo anoisa mirangariro yake , mifungo , uye zviito pasi penhungamiro inoitwa naMwari Wokumusorosoro , Jehovha .
Anorangarira Musiki wake pakuita zvisarudzo zvezuva nezuva , achigadza nharidzano , kana kuti kugadza zvinhu zvokutanga muupenyu .
Namamwe mashoko , munhu womudzimu munhu ane ndangariro yakarerekera kuna Mwari .
Sowechiduku , ungawana kuti “ funganyo dzetsika ino yezvinhu ” inopinganidza kukura kwako kwomudzimu .
Kuva anofanira kusonganirana muswere wose wezuva navadzidzi biyako vangave vaka‘kombamira kukuita zvakashata nguva yose ’ kunogonawo kuva kunoodza mwoyo .
Vamwe vangato “ tuka uye kutaura pamusoro pezviri zvakashata , ” vachikuomesera kurereudzira ndangariro yako pazviri zvakanaka .
Uye kana vabereki vako kana kuti mimwe mitezo yemhuri vasingagoverani newe kutenda kwako , vangagovera rukurudziro ruduku , kana ruchitongovapo , rwomudzimu .
Unogona kuitei kukurira idzi pesvedzero dzakashata ndokukura mumudzimu ?
Chimwe chinhu chaunogona kuita ndechokupinda misangano paHoro yoUmambo yeZvapupu zvaJehovha nguva dzose .
Mukusafanana neminamato yechechi , misangano ikoko inokukurudzira zvose zviri zviviri kuronda “ kuzvipira kwoumwari sevavariro yako ” uye kukubetsera muenderero mberi yako kubva muuhwana hwomudzimu kuukuru hwomudzimu . — 1 Timotio 4 : 7 ; VaEfeso 4 : 13 , 14 .
Misangano Inokubetsera Kudzidza
Muungano dzinopfuura 63 000 mupasi rose , Zvapupu zvaJehovha zvinotevera pangiro yeBhaibheri yokuti “ unganidza vanhu , varume navakadzi navana vaduku . . . kuti vagoteerera uye kuti vagodzidza . ”
Naizvozvo uchawana vechiduku vakawanda vakafanana newe vari pakati peZvapupu .
Zvapupu zvaJehovha munyika yose zvinogoverana purogiramu imwe cheteyo yedzidzo .
Iyoyi inoumbwa nemisangano mishanu yevhiki nevhiki , mumwe nomumwe unotora rinenge awa muurefu .
Misangano mishanu yacho ndeiyi :
Musangano Wavose — hurukuro yeBhaibheri inosimbisa musoro weBhaibheri .
Fundo yeNharireyomurindi — fundo yakadzama yedzidziso dzeBhaibheri uchishandisa magazini yeNharireyomurindi , chinyorwa chikuru cheZvapupu zvaJehovha .
Chikoro Choushumiri Choubati Ushe hwaMwari — chinodzidzisa unyanzvi hwokutaura nokuda kwoushumiri hwechiKristu .
Musangano Webasa — unopa kurukurirano nemienzanisiro yemitoo yedzidziso dzinobudirira nokuda kwoushumiri hwapasuo nesuo uye fundo yeBhaibheri .
Fundo yeBhuku yeUngano — kurukurirano yemibvunzo nemhinduro inoitwa mumapoka maduku kuchishandiswa yamuro yeBhaibheri — kazhinji kazhinji mudzimba dziri dzoga .
Mapurogiramu edzidzo pamisangano iyi anogona kukubetsera kudzidza “ kunyange zvinhu zvakadzama zvaMwari . ”
Zvisinei , kune dzimwe betsero dzinobva mukupinda .
“ Sesimbi Inorodza Simbi ”
“ Kuri nyore kuva muKristu kana uri pana vamwe vanobatirawo Mwari , ” anodaro Michelle wezera ramakore 15 .
“ Asi apo unoenda kuchikoro , kwakaoma zvikuru nokuti vadzidzi biyako vane chirongwa chakasiana chemipimo nenharidzano . ”
Naizvozvo , imwe betsero yokupinda misangano , ndiro banza rokusonganirana navatendi biyako .
Mambo akachenjera Soromoni akati : “ Sesimbi inorodza simbi , naizvozvo munhu anorodza mano omumwe . ”
Padzimwe nguva , “ mano ” edu omudzimu , ndiko kuti , zivo yedu yomudzimu nenzwisiso , zvinodikanirwa kuva zvinorodzwa .
Asika sezvo kurodza banga chairoiro kuchida unyanzvi uye midziyo yakarurama , naizvozvo unodikanirwa kusonganirana navanhu vakarurama , avo vane mano o “ kupa chipo chomudzimu kwauri . ” — VaRoma 1 : 11 , NW .
PaHoro yoUmambo , uchawana vanhu vakadaro , vamazera akasiana , madzinza , namarudzi .
Nomutoo unonzwisisika , ungakweverwa kuvezera rako .
Kunyange zvakadaro , ipa ngwariro chaiyo kuna avo vakapedza makore akawanda vachibatira Jehovha mukutendeka .
Ruzivo rwavo rwokuzviwanira muupenyu pamwe chete nezivo yavo huru yeBhaibheri zvinogona kukubetsera zvikuru .
Unogona sei kuziva vakadaro ?
Edza kuvabvunza mibvunzo , yakadai sokuti , ‘ Makapinda sei muzvokwadi ? ’
kana kuti , ‘ Basa romumunda rakanga rakadini pamaiveri muduku ? ’
Vangasanobudisa zvipo zvomudzimu nokuda kwako !
Chokwadi , pakusvika vamwe vari muungano , pakutanga unganzwa sezvakaita Craig wezera ramakore 12 , uyo akati : “ Ndaisitya kutaura navanhu vakura .
Ndaifunga kuti kana ndikataura chinhu chisina kururama , ndingapiwa zano . ”
Craig zvino anoziva kuti kunzwa kwake kwakanga kusina kudzama .
“ Ndinotaura navo zvino ndakasununguka , ” iye anotsanangura kudaro .
Kuregererei kuita nhamburiko imwe cheteyo yokusonganirana navanhu vakakura mumudzimu muungano ?
